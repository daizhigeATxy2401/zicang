
　君德部汇考一
　　上古
太昊伏羲氏
按史记补三皇本纪太昊伏羲氏有圣德仰则观象于天俯则观法于地旁观鸟兽之文与地之宜近取诸身远取诸物始画八卦以通神明之德以类万物之情造书契以代结绳之政女娲氏
按史记补三皇本纪女娲氏有神圣之德代宓牺氏立号曰女希氏炎帝神农氏
按帝王世纪神农氏有圣德始教天下种谷故号神农氏诸侯夙沙氏叛不用命箕文谏而杀之炎帝退而修德夙沙之民自攻其君而归炎帝按宋书符瑞志炎帝神农氏有圣德致大火之瑞嘉禾生醴泉出黄帝有熊氏
按史记五帝本纪黄帝生而神灵弱而能言幼而徇齐长而敦敏成而聪明顺天地之纪幽明之占死生之说存亡之难时播百谷草木淳化鸟兽虫蛾旁罗日月星辰水波土石金玉劳勤心力耳目节用水火财物有土德之瑞故号黄帝按贾谊新书修政语黄帝职道义经天地纪人伦序万物以信与仁为天下先然后济东海入江内取绿图而济积石涉流沙登于昆仑于是还归中国以平天下天下太平唯躬道而巳帝颛顼高阳氏
按史记五帝本纪帝颛顼静渊以有谋疏通而知事养材以任地载时以象天依鬼神以制义治气以教化洁诚以祭祀北至于幽陵南至于交趾西至于流沙东至于蟠木动静之物大小之神日月所照莫不砥属帝喾高辛氏
按史记五帝本纪高辛生而神灵自言其名普施利物不于其身聪以知远明以察微顺天之义知民之急仁而威惠而信修身而天下服取地之财而节用之抚教万民而利诲之历日月而迎送之明鬼神而敬事之其色郁郁其德嶷嶷其动也时其服也士帝喾溉执中而遍天下日月所照风雨所至莫不服从　　陶唐氏帝尧
按书经尧典曰若稽古帝尧曰放勋钦明文思安安允恭克让光被四表格于上下克明峻德以亲九族九族既睦平章百姓百姓昭明协和万邦黎民于变时雍
蔡
传
此言尧推其德自身而家而国而天下所谓放　勋者也大禹谟曰若稽古大禹曰文命敷于四海祗承于帝曰后克艰厥后臣克艰厥臣政乃乂黎民敏德帝曰俞允若兹嘉言罔攸伏野无遗贤万邦咸宁稽于众舍己从人不虐无告不废困穷惟帝时克
孔
传
帝谓尧也舜因嘉言无所伏遂称尧德以成其　义益曰都帝德广运乃圣乃神乃武乃文皇天眷命奄有四海为天下君
孔
传
益因舜言又美尧也
大
全
陈氏大猷曰广如天之
　无不覆运如天之健行不息圣神如天之造化不　测武文如天之春生秋杀知天德则知帝德矣按史记五帝本纪帝尧者放勋其仁如天其知如神就之如日望之如云富而不骄贵而不舒黄收纯衣彤车乘白马能明驯德按六韬帝尧王天下金银珠玉弗服也锦绣文绮弗衣也奇怪异物弗视也玩好之器弗宝也淫佚之乐弗听也宫垣屋室弗垩色也榱桷柱楹弗藻饰也茅茨之盖弗剪齐也黻衣絓履不敝不更为也滋味重累弗食也温饭暖羹不酸馁不易也不以私曲之故留耕种之时削心约志从事于无为其自为奉也甚薄其赋役也甚寡故万民富乐而无饥寒之色按贾谊新书修政语帝尧曰吾存心于先古加意于穷民痛万姓之罹罪忧众生之不遂也故一民或饥曰此我饥之也一民或寒曰此我寒之也一民有罪曰此我之也仁行而义立德博而化富故不赏而民劝不罚而民治先恕而后行是以德音远也按淮南子主术训尧之有天下也非贪万人之富而安人主之位也以为百姓力征强凌弱众暴寡于是尧乃身服节俭之行而明相爱之仁以和辑之是故茅茨不剪采椽不斫大路不画越席不缘大羹不和粢食不巡狩行教勤劳天下周流五岳岂其奉养不足乐哉举天下而以为社稷非有利焉举天下而而传之舜犹却行而脱蹝也按路史帝尧聪明密微其言不贰其德不回好谋能深和而不怒忧而畏祸快而愉年有十三佐垫封植受封于陶明人察物昭义崇仁禁诈伪正法度不废穷民不敖亡告苦死者而哀妇人底德靡懈百姓和欣于是改国于唐钦明文思内行谨饬笃孝慈仁敬使人知子弟之道仁恩被于苍生德化孚于四海故亡胶漆之约于当世而道行年十有七践帝位曰陶唐氏　　有虞氏
帝舜
按书经舜典曰若稽古帝舜曰重华协于帝浚哲文明温恭允塞元德升闻乃命以位
蔡
传
言舜深沈而有智文理而光明和粹而恭敬诚　信而笃实有此四者幽潜之德上闻于尧尧乃命　之以职位也慎徽五典五典克从纳于百揆百揆时叙宾于四门四门穆穆纳于大麓烈风雷雨弗迷
大
全
陈氏雅言曰圣德及人而人化之圣德感天而　天相之功用神速至诚不乱非圣人不能也帝曰格汝舜询事考言乃言底可绩三载汝陟帝位舜让于德弗嗣　大禹谟皋陶曰帝德罔愆临下以简御众以宽罚弗及嗣赏延于世宥过无大刑故无小罪疑惟轻功疑惟重与其杀不辜宁失不经好生之德洽于民心兹用不犯于有司
大
全
吕氏曰自临下以简以下皆舜好生之德
帝曰咨禹惟时有苗弗率汝徂征禹乃会群后奉辞伐罪三旬苗民逆命益赞于禹曰惟德动天无远弗届满招损谦受益时乃天道帝初于历山往于田日号泣于旻天于父母负罪引慝祗载见瞽瞍夔夔齐栗瞽亦允若至諴感神矧兹有苗禹拜昌言曰俞班师振旅帝乃诞敷文德舞于羽于两阶七旬有苗格蔡
传
言舜敬其子职之事以诚孝感格虽瞽瞍顽愚　亦且信顺之大
全
张氏曰舜之文德素敷至此又诞
　敷之圣人躬自厚之意
按孔子家语好生篇孔子曰舜之为君也其政好生而恶杀其任授贤而替不肖德若天地而静虚化若四时而变物是以四海承风畅于异类凤翔麟至鸟兽驯德无他好生故也按史记五帝本纪虞舜者名曰重华父瞽瞍盲舜母死瞽瞍更娶妻而生象象傲瞽瞍爱后妻子常欲杀舜舜避逃及有小过则受罪顺事父及后母与弟日以笃谨匪有懈年二十以孝闻三十而帝尧问可用者四岳咸荐虞舜曰可于是尧乃以二女妻舜以观其内使九男与处以观其外舜居妫汭内行弥谨尧二女不敢以贵骄事舜亲戚甚有妇道尧九男皆益笃舜耕历山历山之人皆让畔渔雷泽泽上人皆让居陶河滨河滨器皆不苦窳一年而所居成聚二年成邑三年成都舜得举用事二十年而尧使摄政摄政八年而尧崩三年丧毕让丹朱天下归舜四海之内咸戴帝舜之功于是禹乃兴九招之乐致异物凤凰来翔天下明德皆自虞帝始按贾谊新书修政语帝舜曰吾尽吾敬以事吾上故见谓忠焉吾尽吾敬以接吾敌故见谓信焉吾尽吾敬以使吾下故见谓爱焉是以见爱亲于天下之民而见贵信于天下之君故吾取之以敬也吾得之以敬也故欲明道而谕教唯以敬也故欲明道为忠必服之按大戴礼记五帝德篇宰我曰请问帝舜孔子曰蟜牛之孙瞽瞍之子也曰重华好学孝友闻于四海陶渔事亲宽裕温良敦敏而知时畏天而爱民恤远而亲近承受大命依于倪皇睿明通知为天下王使禹敷土主明山川以利于民使后稷播种务勤嘉谷以作饮食羲和掌历敬授民时使益行火以辟山莱伯夷主礼以节天下夔作乐以歌钥舞和以钟鼓皋陶作士忠信疏通知民之情契作司徒教民孝友敬政率经其言不惑其德不慝举贤而天下平　　夏后氏
帝禹
按书经大禹谟曰若稽古大禹文命敷于四海祗承于帝
大
全
孔氏曰言其外布文德教命内则敬承尧舜
帝曰来禹洚水儆予成允成功惟汝贤克勤于邦克俭于家不自满假惟汝贤汝惟不矜天下莫与汝争能汝惟不伐天下莫与汝争功予懋乃德嘉乃丕绩天之历数在汝躬汝终陟元后　禹贡祗台德先不距朕行
蔡
传
禹之功已成惟敬德以先天下则天下自不能　违越我之所行也按战国策昔者帝女令仪狄作酒而美进之禹禹饮而甘之遂疏仪狄绝甘酒曰后世必有以酒亡其国者按史记夏本纪禹为人敏给克勤其德不违其仁可亲其言可信声为律身为度称以出亹亹穆穆为纲为纪薄衣食致孝于鬼神卑宫室致费于沟淢按贾谊新书修政语大禹之治天下也诸侯万人而禹一皆知其体故大禹岂能一见而知之也岂能一闻而识之也诸侯朝会而禹亲服之故是以禹一皆知其国也其士月朝而禹亲见之故是以禹一皆知其体也然且大禹其犹大恐诸侯会则问于诸侯曰诸侯以寡人为骄乎朔日士朝则问于士曰诸大夫以寡人为汰乎其闻寡人之骄之汰邪而不以语寡人者此教寡人之残道也灭天下之教也故寡人之所怨于人者莫大于此也大禹曰民无食也则我弗能使也功成而不利于民我弗能劝也故鬟河而导之九牧凿江而导之九路澄五湖而定东海民劳矣而弗苦者功成而利于民也禹尝昼不暇食夜不暇寝矣方是时也忧务故也故禹与民士同务故不自言其信而谕矣故治天下以信为之也按说苑君道篇禹出见罪人下车问而泣之左右曰夫罪人不顺道故使然焉君王何为痛之至于此也禹曰尧舜之人皆以尧舜之心为心今寡人为君也百姓各自以其心为心是以痛之也按后汉书陈蕃传昔大禹巡狩苍梧见市杀人下车而哭之曰万方有罪在予一人帝少康
按左传哀公九年伍员曰昔少康有田一成有众一旅能布其德而兆其谋以收夏众抚其官职复禹之绩祀夏配天不失旧物　　商
成汤
按书经仲虺之诰成汤放桀于南巢惟有□德曰予恐来世以台为口实仲虺乃作诰曰呜呼惟天生民有欲无主乃乱惟天生聪明时乂有夏□德民坠涂炭天乃锡王勇智表正万邦缵禹旧服兹率厥典奉若天命
蔡
传
天锡汤以勇智之德勇足以有为智足以有谋　使其表正万邦而继禹旧所服行也惟王不迩声色不殖货利德懋懋官功懋懋赏用人惟己改过不吝克宽克仁彰信兆民
蔡
传
不近声色不聚货利此本原之地非纯乎天德　而无一毫人欲之私者不能也本原澄澈然后用　人处己莫不各得其当而于临民之际能宽能仁　谓之能者宽而不失于纵仁而不失于柔君德也　君德昭著而孚信于天下矣佑贤辅德显忠遂良兼弱攻昧取乱侮亡推亡固存邦乃其昌德日新万邦惟怀志自满九族乃离王懋昭大德建中于民以义制事以礼制心垂裕后昆予闻曰能自得师者王谓人莫己若者亡好问则裕自用则小
蔡
传
德日新则万邦虽广而无不怀志自满则九族　虽亲而亦离汤诰上天孚佑下民罪人黜伏天命弗僭贲若草木兆民允殖俾予一人辑宁尔邦家兹朕未知获戾于上下栗栗危惧若将陨于深渊凡我造邦无从匪彝无即淫各守尔典以承天休尔有善朕弗敢蔽罪当朕躬弗敢自赦惟简在上帝之心其尔万方有罪在予一人予一人有罪无以尔万方　伊训惟我商王布昭圣武代虐以宽兆民允怀
蔡
传
汤之德威敷着于天下代桀之虐以吾之宽故　天下之民怀而信之也先王肇修人纪从谏弗咈先民时若居上克明为下克忠与人不求备检身若不及以至于有万邦兹惟艰哉
蔡
传
居上克明言能尽临下之道为下克忠言能尽　事上之心太甲上惟嗣王不惠于阿衡伊尹作书曰先王顾諟天之明命以承上下神祗社稷宗庙罔不祗肃天监厥德用集大命抚绥万方
蔡
传
伊尹言汤常目在是天之明命以奉天地神祗　社稷宗庙无不敬肃故天视其德用集大命抚安　万邦王惟庸罔念闻伊尹乃言曰先王昧爽丕显坐以待旦旁求俊彦启迪后人
蔡
传
先王于昧爽之时洗濯澡雪大明其德坐以待　旦而行之太甲中伊尹拜手稽首曰修厥身允德协于下惟明后先王子惠困穷民服厥命罔有不悦并其有邦厥邻乃曰徯我后后来无罚
蔡
传
此言汤德所以协下者
微子之命乃祖成汤克齐圣广渊皇天眷佑诞受厥命抚民以宽除其邪虐功加于时德垂后裔
蔡
传
齐则无不敬圣则无不通广言其大渊言其深　也大
全
吕氏曰齐圣广渊当于此识汤之全体汤克
　宽克仁代虐以宽则其开六百年基业正在于宽按吕氏春秋异用篇汤见祝网者置四面其祝曰从天坠者从地出者从四面来者皆离吾网汤曰嘻尽之矣非桀其孰为此也汤收其三面置其一面更教祝曰欲左者左欲右者右欲高者高欲下者下吾取其犯命者汉南之国闻之曰汤之德及禽兽矣四十国归之按淮南子修务训汤夙兴夜寐以致聪明轻赋薄敛以宽民氓布德施惠以振困穷吊死问疾以养孤孀百姓亲附政令流行按帝王世纪汤自伐桀后大旱七年殷史卜曰当以人祷汤曰吾所为请雨者民也若必以人祷吾请自当遂斋戒剪发断爪以己为牲祷于桑林之社大雨方数千里按通鉴前编汤以身祷于桑林之野祝曰无以予一人之不敏伤民之命以六事自责曰政不节与民失职与宫室崇与女谒盛与苞苴行与谗夫昌与言未已大雨方数千里帝太甲
按书经太甲中惟三祀十有二月朔伊尹以冕服奉嗣王归于亳王拜手稽首曰予小子不明于德自底不类欲败度纵败礼以速戾于厥躬天作孽犹可违自作孽不可逭既往背师保之训弗克于厥初尚赖匡救之德图惟厥终
蔡
传
太甲昔之迷今之复昔之晦今之明如日月昏　食一复其旧而光采炫耀万景俱新中宗太戊
按书经无逸周公曰我闻曰昔在殷王中宗严恭寅畏天命自度治民祗惧不敢荒宁肆中宗之享国七十有五年按通鉴前编太戊立伊陟为相亳有祥桑榖共生于朝一暮大拱太戊惧问于伊陟伊陟曰臣闻妖不胜德帝之政其有缺与帝其修德太戊从之大修先王之德三日而祥桑枯死殷道复兴诸侯咸归之高宗武丁按书经无逸其在高宗时旧劳于外爰暨小人作其即位乃或亮阴三年不言其惟不言言乃雍不敢荒宁嘉靖殷邦至于小大无时或怨肆高宗之享国五十有九年帝祖甲
按书经无逸其在祖甲不义惟王旧为小人作其即位爰知小人之依能保惠于庶民不敢侮鳏寡肆祖甲之享国三十有三年　　周
武王
按书经泰誓上天视自我民视天听自我民听百姓有过在予一人　泰誓下予克受非予武惟朕文考无罪受克予非朕文考有罪惟予小子无良
大
全
林氏曰圣人至诚畏惧之心充实于中则发于　言自然如此非有一毫作伪于其间也按礼记文王世子文王有疾武王不说冠带而养文王一饭亦一饭文王再饭亦再饭旬有二日乃间按尚书大传纣死武王皇皇若天下之未定召太公间曰入殷奈何太公曰臣闻之爱人者兼其屋上之乌不爱人者及其咠余何如武王曰不可召公曰臣闻之有罪者杀无罪者活咸刘厥敌毋使有余烈何如武王曰不可周公曰臣闻之各安其宅各田其田毋故毋私惟仁之亲何如武王旷乎若天下之已定遂入殷封比干之墓表商容之闾发巨桥之粟散鹿台之财归顷宫之女而民知方曰王之于仁人也死者封其墓况于生者乎王之于贤人也亡者表其闾况于在者乎王之于财也聚者散之况于复籍乎王之于色也在者归其父母况于复征乎按说苑指武篇武王举师与殷战于牧之野大败殷人上堂见玉曰谁之玉也曰诸侯之玉即取而归之于诸侯天下闻之曰武王廉于财矣入室见女曰谁之女也曰诸侯之女也即取而归之于诸侯天下闻之曰武王廉于色也按册府元龟武王伐纣以除其害其德能成武功故作大武之乐　　汉
高帝
按汉书高帝本纪元年冬十月沛公至霸上秦王子婴素车白马系颈以组封皇帝玺符节降枳道旁诸将或言诛秦王沛公曰始怀王遣我固以能宽容且人已服降杀之不祥乃以属吏遂西入咸阳封秦重宝财物府库还军霸上十一月召诸县豪桀曰父老苦秦苛法久矣诽谤者族偶语者弃市吾与诸侯约先入关者王之吾当王关中与父老约法三章耳杀人者死伤人及盗抵罪余悉除去秦法吏民皆安堵如故凡我所以来为父老除害非所以侵暴毋恐且吾所以军霸上待诸侯至而定约束耳乃使人与秦吏行至县乡邑告谕之秦民大喜争持牛羊酒食献享军士沛公让不受曰仓粟多不欲费民民又益喜唯恐沛公不为秦王　六年夏五月丙午诏曰人之至亲莫亲于父子故父有天下传归于子子有天下尊归于父此人道之极也前日天下大乱兵革并起万民苦殃朕亲披坚执锐自帅士卒犯危难平暴乱立诸侯偃兵息民天下大安此皆太公之教训也诸王通侯将军群卿大夫已尊朕为皇帝而太公未有号今上尊太公曰太上皇　初高祖不修文学而性明达好谋能听自监门戍卒见之如旧初顺民心作三章之约天下既定命萧何次律令韩信申军法张苍定章程叔孙通制礼仪陆贾造新语又与功臣剖符作誓丹书铁契金匮石室藏之宗庙虽日不暇给规摹弘远矣按西京杂记太上皇徙长安居深宫凄怆不乐高祖窃因左右问其故以平生所好皆屠贩少年酤酒卖饼斗鸡蹴踘以此为欢今皆无此故以不乐高祖乃作新丰移诸故人实之太上皇乃悦惠帝
按史记吕后本纪孝惠二年楚元王齐悼惠王皆来朝十月孝惠与齐王燕饮太后前孝惠以齐王兄置上坐如家人之礼太后怒乃令酌两□酌置前令齐王起为寿齐王起孝惠王起取□欲俱为寿太后乃恐自起泛孝惠□齐王怪之因不敢饮佯醉去明知其酖按汉书外戚传吕后使人召赵王来惠帝慈仁知太后怒自迎赵王霸上入宫挟与起居饮食数月帝晨出射赵王不能蚤起太后伺其独居使人持鸩饮之迟帝还赵王死太后遂断戚夫人手足去眼熏耳饮喑药伏居鞠域中名曰人彘居数月乃召惠帝视人彘帝视而问知其戚夫人乃大哭因病岁余不能起使人请太后曰此非人所为臣为太后子终不能复治天下　按叔孙通传惠帝为东朝长乐宫及间往数跸烦民作复道方筑武库南通奏事因请间曰陛下何自筑复道高帝寝衣冠月出游高庙子孙奈何乘宗庙道上行哉惠帝惧曰急坏之通曰人主无过举今已作百姓皆知之矣愿陛下为原庙渭北衣冠月出游之益广宗庙大孝之本上乃诏有司立原庙惠帝常出游离宫通曰古者有春尝果方今樱桃熟可献愿陛下出因取樱桃献宗庙上许之诸果献由此兴文帝
按史记文帝本纪孝文帝从代来即位二十三年宫室苑囿狗马服御无所增益有不便辄弛以利民尝欲作露台召匠计之直百金上曰百金中民十家之产吾奉先帝宫室常恐羞之何以台为上常衣绨衣所幸慎夫人令衣不得曳地帏帐不得文绣以示敦朴为天下先治霸陵皆以瓦器不得以金银铜锡为饰不治坟欲为省毋烦民南越王尉佗自立为武帝然上召责尉佗兄弟以德报之佗遂去帝称臣与匈奴和亲匈奴背约入盗然令边备守不发兵深入恶烦苦百姓吴王诈病不朝就赐几杖群臣如袁盎等称说虽切常假借用之群臣如张武等受赂遗金钱觉上乃发御府金钱赐之以愧其心弗下吏专务以德化民是以海内殷富兴于礼义　按袁盎传文帝即位盎为中郎将盎曰陛下有高世之行者三上曰三者何事盎曰陛下居代时太后尝病三年陛下不交睫不解衣汤药非陛下口所尝弗进夫曾参以布衣犹难之今陛下亲以王者修之过曾参孝远矣夫诸吕用事大臣专制然陛下从代乘六乘传驰不测之渊虽贲育之勇不及陛下陛下至代邸西向让天子位者再南面让天子位者三夫许由一让而陛下五以天下让过许由四矣按汉书文帝本纪元年三月诏曰方春和时草木群生之物皆有以自乐而吾百姓鳏寡孤独穷困之人或阽于死亡而莫之省忧为民父母将何如其议所以振贷之又曰老者非帛不暖非肉不饱今岁首不时使人存问长老又无布帛酒肉之赐将何以佐天下子孙孝养其亲今闻吏禀当受鬻者或以陈粟岂称养老之意哉具为令有司请令县道年八十已上赐米人月一石肉二十斤酒五斗其九十已上又赐帛人一匹絮三斤赐物及当禀鬻米者长吏阅视丞若尉致不满九十啬夫令史致二千石遣都吏循行不称者督之　按景帝本纪元年冬十月诏曰盖闻古者祖有功而宗有德孝文皇帝临天下通关梁不异远方除诽谤去肉刑赏赐长老收恤孤独以遂群生减耆欲不受献罪人不帑不诛亡罪不私其利也除宫刑出美人重绝人之世也此皆上世之所不及而孝文皇帝亲行之德厚侔天地利泽施四海靡不获福明象乎日月而庙乐不称朕甚惧焉其为孝文皇帝庙为昭德之舞以明休德然后祖宗之功德施于万世永永无穷　按刑法志孝文即位躬修元默劝趣农桑减省租赋而将相皆旧功臣少文多质惩恶亡秦之政论议务在宽厚耻言人之过失化行天下告讦之俗易吏安其官民乐其业畜积岁增户口息风流笃厚禁罔疏阔选张释之为廷尉罪疑者予民是以刑罚大省至于断狱四百有刑错之风即位十三年齐太仓令淳于公有罪当刑诏狱逮系长安淳于公无男有五女当行会逮骂其女曰生子不生男缓急非有益也其少女缇萦自伤悲泣乃随其父至长安上书曰妾父为吏齐中皆称其廉平今坐法当刑妾伤夫死者不可复生刑者不可复属虽后欲改过自新其道亡繇也妾愿没入为官婢以赎父刑罪使得自新书奏天子天子怜悲其意遂下令曰制诏御史盖闻有虞氏之时画衣冠异章服以为戮而民弗犯何治之至也今法有肉刑三而奸不止其咎安在非乃朕德之薄而教不明与吾甚自愧故夫训道不纯而愚民陷焉诗曰恺弟君子民之父母今人有过教未施而刑已加焉或欲改行为善而道亡繇至朕甚怜之夫刑至断支体刻肌肤终身不息何其刑之痛而不德也岂称为民父母之意哉其除肉刑有以易之及令罪人各以轻重不亡逃有年而免具为令丞相张苍御史大夫冯敬奏言肉刑所以禁奸所由来者久矣陛下下明诏怜万民之一有过被刑者终身不息及罪人欲改行为善而道亡繇至于盛德臣等所不及也臣谨议请定律　按东方朔传武帝时天下侈靡趍末百姓多离农亩上从容问朔吾欲化民岂有道乎朔对曰孝文皇帝贵为天子富有四海身衣弋绨足履革舄以韦带□莞蒲为席兵木无刃衣缊无文集上书囊以为殿帷以道德为丽以仁义为准于是天下望风成俗昭然化之　按贾捐之传捐之曰孝文皇帝闵中国未安偃武行文断狱数百民赋四十丁男三年而一事时有献千里马者诏曰鸾旗在前属车在后吉行日五十里师行三十里朕乘千里之马独先安之于是还马与道里费而下诏曰朕不受献也其令四方毋求来献当此之时逸游之乐绝奇丽之路塞郑卫之倡微夫后宫盛色则贤者隐处佞人用事则诤臣杜口而文帝不行故谥为孝文庙称太宗景帝
按汉书梁孝王传孝王二十五年来朝上未置太子与孝王宴饮从容言曰千秋万岁后传于王王辞谢虽知非至言然心内喜太后亦然二十九年孝王入朝景帝使使持乘与驷迎梁王于阙下既朝上疏因留以太后故入则侍帝同辇出则同车游猎上林中梁之侍中郎谒者着引籍出入天子殿门与汉宦官亡异　按刑法志后元三年下诏曰高年老长人所尊敬也鳏寡不属逮者人所哀怜也其着令年八十以上八岁以下及孕者未乳师朱儒当鞠系者颂系之师古曰颂读曰
容宽容之不桎梏

武帝
按桓谭新论武帝才质英妙有崇文广业之规故即位而开发大志考合古今获前圣代事迹改正朔制度招选俊杰奋扬威怒武艺四加所征者服兴起六艺广进儒术至开辟以来汉家最为盛图故显为世宗可谓卓尔绝世之主昭帝
按汉书昭帝本纪赞昔周成以孺子继统而有管蔡四国流言之变孝昭幼年即位亦有燕盖上官逆乱之谋成王不疑周公孝昭委任霍光各因其时以成名大矣哉承孝武奢侈余敝师旅之后海内虚耗户口减半光知时务之要轻徭薄赋于民休息至始元元凤之间匈奴和亲百姓充实举贤良文学问民所疾苦议盐铁而罢榷酤尊号曰昭不亦宜乎　按霍光传光受遗诏辅少主上官桀为九卿位在光右与光争权燕王旦自以昭帝兄常怀怨望御史大夫桑弘羊建造酒榷盐铁为国兴利伐其功欲为子弟得官亦怨恨光于是盖主上官桀安及弘羊皆与燕王旦通谋诈令人为燕王上书言光出都肄郎羽林道上称太官先置又引苏武前使匈奴拘留二十年不降还乃为典属国而大将军长史敞亡功为搜粟都尉又擅调益莫府校尉光专权自恣疑有非常臣且愿归符玺入宿卫察奸臣变候司光出沐日奏之桀欲从中下其事桑弘羊当与诸大臣共执退光书奏帝不肯下明旦光闻之止画室中不入上问大将军安在左将军桀对曰以燕王告其罪故不敢入有诏召大将军光入免冠顿首谢上曰将军冠朕知是书诈也将军亡罪光曰陛下何以知之上曰将军之广明都郎属耳调校尉以来未能十日燕王何以得知之且将军为非不须校尉是时帝年十四尚书左右皆惊而上书者果亡捕之甚急桀等惧白上小事不足遂上不听后桀党与有谮光者上辄怒曰大将军忠臣先帝所属以辅朕身敢有毁者坐之自是桀等不敢复言宣帝
按汉书宣帝本纪地节二年上始亲政事令群臣得奏封事以知下情五日一听事自丞相以下各奉职奏事以傅奏其言考试功能侍中尚书功劳当迁及有异善厚加赏赐至于子孙终不改易枢机周密品式备具上下相安莫有苟且之意　三年诏曰鳏寡孤独高年贫困之民朕所怜也前下诏假公田贷种食其加赐鳏寡孤独高年帛二千石严教吏谨视遇毋令失职　元康三年夏六月诏曰前年夏神爵集雍今春五色鸟以万数飞过属县翱翔而舞欲集未下其令三辅毋得以春夏擿巢探卵弹射飞鸟具为令　按刑法志宣帝即位廷史路温舒上疏言秦有十失其一尚存治狱之吏是也上深愍焉乃下诏曰间者吏用法巧文寖深是朕之不德也夫决狱不当使有罪兴邪不辜蒙戮父子悲恨朕甚伤之今遣廷史与郡鞫狱任轻禄薄其为置廷平秩六百石员四人其务平之以称朕意于是选于定国为廷尉求明察宽恕黄霸等以为廷平季秋后请谳时上常幸宣室斋居而决事狱刑号为平矣元康四年又下诏曰朕念夫耆老之人发齿堕落血气既衰亦无暴逆之心今或罹于文法执于囹圄不得终其年命朕甚怜之自今以来诸年八十非诬告杀伤人它皆勿坐按本纪赞孝宣之治信赏必罚综核名实政事文学法理之士咸精其能至于技巧工匠器械自元成间鲜能及之亦足以知吏称其职民安其业也遭值匈奴乖乱推亡固存信威北方单于慕义稽首称藩功光祖宗业垂后嗣可谓中兴侔德殷宗周宣矣元帝按汉书元帝本纪赞元帝宽弘尽下出于恭俭号令温雅有古之风烈　按刑法志元帝初立下诏曰夫法令者所以抑暴扶弱欲其难犯而易避也今律令烦多而不约自典文者不能分明而欲罗元元之不逮斯岂刑中之意哉其议律令可蠲除轻减者条奏惟在便安万姓而已成帝
按汉书成帝本纪成帝为太子宽博谨慎初居桂宫上尝急召太子出龙楼门不敢绝驰道西至直城门得绝乃度还入作室门上迟之问其故以状对上大悦乃着令令太子得绝驰道云　建始二年三月罢六□技巧官秋减乘舆□马　按本纪赞成帝善修容仪升车正立不内顾不疾言不亲指临朝渊嘿尊严若神可谓穆穆天子之容者矣博览古今容受直辞公卿称职奏议可述遭世承平上下和睦　按刑法志成帝河平中下诏曰甫刑云五刑之属三千大辟之罚其属二百今大辟之刑千有余条律令烦多百有余万言奇请它比日以益滋自明习者不知所由欲以晓喻众庶不亦难乎于以罗元元之民夭绝亡辜岂不哀哉其与中二千石二千石博士及明习律令者议减死刑及可蠲除约省者令较然易知条奏书不云乎惟刑之恤哉其审核之务准古法朕将尽心览焉哀帝
按汉书哀帝本纪绥和二年四月丙子即皇帝位六月诏曰郑声淫而乱乐圣王所放其罢乐府掖庭宫人年三十以下出嫁之官奴婢五十以上免为庶人禁郡国无得献名兽察吏残贼酷虐者以时退有司无得举赦前往事　　后汉
光武帝
按后汉书光武帝本纪更始元年光武进围邯郸拔其城诛王郎收文书得吏人与郎交关谤毁者数千章光武不省会诸将军烧之曰令反侧子自安　建武元年六月即皇帝位十七年冬十月甲申幸章陵修园庙祠旧宅观田庐置酒作乐赏赐时宗室诸母因酣悦相与语曰文叔少时谨信与人不款曲唯直柔耳今乃能如此帝闻之大笑曰吾理天下亦欲以柔道行之　中元元年夏京师醴泉涌出饮之者痼疾皆愈惟眇蹇者不瘳又有赤草生于水崖郡国频上甘露群臣奏言地祇灵应而朱草萌生孝宣帝每有嘉瑞以改元神爵五凤甘露黄龙列为年纪盖以感致神祇表章德信是以化致升平称为中兴今天下清宁灵物仍降陛下情存损挹推而不居岂可使祥符显庆没而无闻宜令太史撰集以传来世帝不纳常自谦无德每郡国所上辄抑而不当故史官罕得记焉　初帝在兵间久厌武事且知天下疲耗思乐息肩自陇蜀平后非儆急未尝复言军旅皇太子尝问攻战之事帝曰昔卫灵公问陈孔子不对此非尔所及每旦视朝日侧乃罢数引公卿郎将讲论经理夜分乃寐皇太子见帝勤劳不怠承间谏曰陛下有禹汤之明而失黄老养性之福愿颐爱精神优游自宁帝曰我自乐此不为疲也虽身济大业兢兢如不及故能明慎政体总揽权纲量时度力举无过事退功臣而进文吏戢弓矢而散马牛虽道未方古斯亦止戈之武焉　按宋弘传弘为大司空尝燕见御坐新屏风图画列女帝数顾视之弘正容言曰未见好德如好色者帝即为彻之笑谓弘曰闻义则服可乎对曰陛下进德臣不胜其喜　按严光传光与光武少同游学及光武即位乃变名姓隐身不见帝思其贤乃令以物色访之后齐国上言有一男子披羊裘钓泽中帝疑其光乃备安车元纁遣使聘之三反而后至舍于北军给□褥太官朝夕进膳车驾即日幸其馆光卧不起帝即其卧所抚光腹曰咄咄子陵不可相助为理邪光又眠不应良久乃张目熟视曰昔唐尧着德巢父洗耳士故有志何至相迫乎帝叹息而去复引光入论道旧故相对累日因共偃卧光以足加帝腹上明日太史奏客星犯御座甚急帝笑曰朕故人严子陵共卧耳　按董宣传光武征宣为洛阳令时湖阳公主苍头白日杀人因匿主家吏不能得及主出行而以奴骖乘宣于夏门亭候之乃驻车叩马以刀画地大言数主之失叱奴下车因格杀之主即还宫诉帝帝大怒召宣欲棰杀之宣叩头曰愿乞一言而死帝曰欲何言宣曰陛下圣德中兴而纵奴杀良人将何以理天下臣不须棰请得自杀即以头击之流血被面帝令小黄门持之使宣叩头谢主宣不从强使顿之宣两手据地终不肯俯主曰文叔为白衣时藏亡匿死吏不敢至门今为天子威不能行一令乎帝笑曰天子不与白衣同因敕强项令出赐钱三十万由是搏击豪强莫不震栗　按马援传援留西州隗嚣以援为绥德将军建武四年冬嚣使援奉书洛阳援至引见于宣德殿世祖迎笑谓援曰卿遨游二帝间今见卿使人大惭援顿首辞谢因曰当今之世非独君择臣也臣亦择君矣臣与公孙述同县少相善臣前至蜀述陛戟而进臣臣今远来陛下何知非刺客奸人而简易若是帝复笑曰卿非刺客顾说客耳援曰天下反复盗名字者不可胜数今见陛下恢廓大度同符高祖乃知帝王之有真也按东观汉记光武时马援谓隗嚣曰到朝廷凡数十未尝有见明主如此也才能惊人其勇非人之敌开心见诚与人语好丑无所隐讳图讲天下事极尽下情兵事方略量敌较胜阔达多大节与高祖等经学博览政事文辨前世无比嚣曰如卿言胜高祖耶曰不如也高祖大度无可无不可今上好吏事动如节度不饮酒嚣曰如卿言反复胜也按袁山松后汉书前汉成哀以来天地纵横巨猾窃命世祖以眇眇之祚起白水之滨扇之以仁风驱之以大威霜雪被而丛棘枯纲维振而逆鳞埽群才毕奏人思与能数年之间廓清四海虽为中兴与夫开创者宁有异乎马生之言固以恢廓大度同符高祖又资太宗之仁兼孝宣之明故能享有神器据万物之上按册府元龟光武以天下既定思念欲完功臣爵土不令以吏职为过故皆以列侯就第帝虽制御功臣而每能回容宥其小失远方贡珍甘必遍赐列侯而大官无余有功辄增邑赏不任以吏职故皆保其福禄终无诛谴者明帝
按后汉书明帝本纪帝遵奉建武制度无敢违者后宫之家不得封侯与政馆陶公主为子求郎不许而赐钱千万谓群臣曰郎官上应列宿出宰百里苟非其人则民受其殃是以难之故吏称其官民安其业远近肃服户口滋殖　按章帝本纪章帝即位有司奏言孝明皇帝圣德淳茂劬劳日昃身御浣衣食无兼珍泽臻四表远人慕化僬侥儋耳款塞自至克伐鬼方开道西域威灵广被无思不服以蒸庶为忧不以天下为乐备三雍之教躬养老之礼作登歌正雅乐博贯六艺不舍昼夜聪明渊塞着在图谶至德所感通于神明功烈光于四海仁风行于千载而深执谦谦自称不德无起寝庙埽地而祭除日祀之法省送终之礼遂藏主于光烈皇后更衣别室天下闻之莫不凄怆陛下至孝烝烝奉顺圣德臣愚以为更衣在中门之外处所殊别宜尊庙曰显宗其四时禘祫于光武之堂间祀悉还更衣共进武德之舞如孝文皇帝祫祭高庙故事制曰可　按光武阴皇后纪显宗即位尊后为太后永平七年崩合葬原陵明帝性孝爱追慕无已十七年正月当谒原陵夜梦先帝太后如平生欢既寤悲不能寐即案历明旦日吉遂率百官及故客上陵其日降甘露于陵树帝令百官采取以荐会毕帝从席前伏御□视太后镜奁中物感动悲涕令易脂泽装具左右皆泣莫能仰视　按明帝马皇后纪永平十五年帝按地图将封皇子悉半诸国后见而言曰诸子食数县于制不已俭乎帝曰我子岂宜与先帝子等乎岁给二十万足矣　按东平王苍传永平十一年苍与诸王朝京师月余还国帝临送归宫凄然怀思乃遣使手诏国中傅曰辞别之后独坐不乐因就车归伏轼而吟瞻望永怀实劳我心诵及采菽以增叹息日者问东平王处家何等最乐王言为善最乐其言甚大副是要腹矣今送列侯印十九枚诸王子年五岁已上能趋拜者皆令带之按册府元龟明帝善刑理法令分明日晏坐朝幽枉必达内外无幸曲之私在上无矜大之色断狱得情号居前代十二十断其二
言少刑也
故后之言事者莫不先建
武永平之政
章帝
按后汉书章帝本纪帝少宽容好儒术显宗器重之　元和二年诏曰令云人有产子者复勿筭三岁令诸怀□者赐胎养谷人三斛复其夫勿算一岁着以为令　三年春正月乙酉诏曰盖人君者视民如父母有憯怛之忧有忠和之教匍匐之救其婴儿无父母亲属及有子不能养食者禀给如律二月敕侍御史司空曰方春所过无得有所伐杀车可以引避引避之騑马可辍解辍解之诗云敦彼行苇牛羊勿践履礼人君伐一草木不时谓之不孝俗知顺人莫知顺天其明称朕意　按本纪赞魏文帝称明帝察察章帝长者章帝素知人厌明帝苛切事从宽厚感陈宠之义除惨狱之科深元元之爱着胎养之令奉承明德太后尽心孝道割裂名都以崇建周亲平徭简赋而人赖其庆又体之以忠恕文之以礼乐故乃蕃辅克谐群后德让谓之长者不亦宜乎　按和帝本纪和帝即位有司上奏孝章皇帝崇弘鸿业德化普洽垂意黎民留念稼穑文加殊俗武畅方表戒惟人面无思不服巍巍荡荡莫与比隆周颂曰于穆清庙肃雍显相请上尊庙曰肃宗共进武德之舞制曰可　按明帝马皇后纪显宗即位以后为贵人时后前母姊女贾氏亦选入生肃宗帝以后无子命令养之谓曰人未必当自生子但患爱养不至耳后于是尽心抚育劳悴过于所生肃宗亦孝性惇笃恩性天至母子慈爱始终无纤介之间　按陈敬王羡传建初三年有司奏遣羡与巨鹿王恭乐成王党俱就国肃宗性笃爱不忍与诸王乖离遂皆留京师明年按舆地图令诸国户口皆等租入岁各八千万和帝
按后汉书和帝本纪帝自窦宪诛后躬亲万机每有灾异辄延问公卿极言得失前后符瑞八十一所自称德薄皆抑而不宣旧南海献龙眼□支十里一置五里一候奔腾阻险死者继路时临武长汝南唐羌县接南海乃上书陈状帝下诏曰远国珍羞本以荐奉宗庙苟有伤害岂爱民之本其敕大官勿复受献由是遂省焉按册府元龟和帝即位遵章帝故事兄弟皆留京师恩宠笃密有司请遣诸王归藩不忍许至安帝
初乃就国
永
元十五年有司以日食阴盛奏遣诸王侯就国诏曰甲子之异责由一人诸王幼稚早离顾复弱冠相育常有蓼莪凯风之哀选孺之恩知非国典且复须留至冬从祠章陵安帝
按后汉书安帝本纪元和二年二月戊戌遣中谒者收葬京师客死无家属及棺椁朽败者皆为设祭其有家属尢贫无以葬者赐钱人五千质帝
按后汉书质帝本纪本初元年春正月丙申诏曰昔尧命四子以钦天道洪范九畴休咎有象夫瑞以和降异因逆感谨微应大前圣所重顷者州郡轻慢宪防竞逞残暴造设科条陷入无罪或以喜怒驱逐长吏恩阿所私罚枉仇隙至令守阙诉讼前后不绝送故迎新人离其害怨气伤和以致灾眚书曰明德慎罚方春东作育微敬始其敕有司罪非殊死且勿案验以崇在宽二月庚辰诏曰九江广陵二郡数离寇害残夷最甚生者失其资业死者委尸原野昔之为政一物不得其所若己为之况我元元婴此困毒方春戒节振济乏□掩胳埋胔之时其调比郡见谷出禀穷弱收葬枯骸务加埋恤以称朕意桓帝
按后汉书爰延传延性质□少言辞桓帝时为侍中帝游上林苑从容问延曰朕何如主也对曰陛下为汉中主帝曰何以言之对曰尚书令陈蕃任事则化中常侍黄门豫政则乱是以知陛下可与为善可与为非帝曰昔朱云廷折栏槛今侍中面称朕违敬闻阙矣拜五官中郎将昭烈帝
按三国志蜀先主传评先主弘毅宽厚知人待士盖有高祖之风英雄之器焉及其举国托孤于诸葛亮而心神无贰诚君臣之至公古今之盛轨也　　魏
文帝
按魏志文帝本纪注魏书曰帝常嘉汉文帝之为君宽仁元默务欲以德化民有贤圣之风时文学诸儒或以为孝文虽贤其于聪明通达国体不如贾谊帝由是着太宗论曰昔有苗不宾重华舞以干戚尉佗称帝孝文抚以恩德吴王不朝锡之几杖以抚其意而天下赖安乃弘三章之教恺悌之化欲使曩时累息之民得阔步高谈无危惧之心若贾谊之才敏筹画国政特贤臣之器管晏之资岂若孝文大人之量哉三年之中以孙权不服复班太宗论于天下明示不愿征伐也他日又从容言曰顾我亦有所不取于汉文帝者三杀薄昭幸邓通慎夫人衣不曳地集上书囊为帐帷以为汉文俭而无法舅后之家但当养育以恩而不当假借以权既触罪法又不得不害矣其欲秉持中道以为帝王仪表者如此明帝
按魏志明帝本纪注魏书曰帝容止可观望之俨然自在东宫不交朝臣不问政事唯潜思书籍而已即位之后礼大臣料简功能真伪不得相贸务绝浮华谮毁之端行师动众论决大事谋臣将相咸服帝之大略性特强识虽左右小臣官薄性行名迹所履及其父兄子弟一经耳目终不遗忘含垢藏疾容受直言听受吏民士庶上书一月之中至数十百封虽文辞鄙陋犹览省究竟意无厌倦　孙盛曰闻之长老魏明帝天姿秀出口吃少言而沉毅好断初诸公受遗辅导帝皆以力任处之政自己出而优礼大臣开容善直虽犯颜极谏无所摧戮其君人之量如此之伟也
　君德部汇考二
　　晋
武帝
按晋书武帝本纪泰始元年冬十二月戊辰下诏大弘俭约出御府珠玉玩好之物颁赐王公以下各有差乙亥诏省郡国御调禁乐府靡丽百戏之技及雕文游畋之具　咸宁四年十一月辛巳太医司马程据献雉头裘帝以奇技异服典礼所禁焚之于殿前　太康七年十二月出后宫才人妓女以下二百七十人归于家　帝宇量弘厚造次必于仁恕容纳谠正未尝失色于人明达善谋能断大事故得抚宁万国绥靖四方承魏氏奢侈刻弊之后百姓思古之遗风乃厉以恭俭敦以寡欲有司尝奏御牛青丝纼断诏以青麻代之临朝宽裕法度有恒高阳许允既为文帝所杀允子奇为太常丞帝将有事于太庙朝议以其受害之门不欲接近请出为长史帝乃追述允夙望称奇之才擢为祠部郎时论称其夷旷　按本纪赞武皇承基诞膺天命握图御宇敷教导民以佚代劳以治易乱绝缣纶之贡去雕琢之饰制奢俗以变俭约止浇风而反淳朴雅好直言留心采擢刘毅裴楷以质直见容嵇绍许奇虽仇雠不弃仁以御物宽而得众宏略大度有帝王之量焉于是民和俗静家给人足聿修武用思启封疆决神算于深衷断雄图于义表焉隆西代王浚南征师不延时獯人削迹兵无血刃杨越为墟通上代之不通服前王之未服祯祥显应风教肃清　按安平献王孚传孚字叔达宣帝次弟武帝受禅封安平王泰始八年薨时年九十三帝于太极东堂举哀三日诏曰王勋德超世尊宠无二期颐在位朕之所倚庶永百龄谘仰训导奄息殂陨哀慕感切其以东园温明秘器朝服一具衣一袭绯练百匹绢布各五百匹钱百万谷千斛以供丧事诸所施行皆依汉东平献王苍故事帝再临丧亲拜尽哀及葬又幸都亭望柩而拜哀动左右　按乐平王延祚传王少有笃疾不任封爵太康初诏曰弟祚早孤无识情所哀愍幼得笃疾日冀其差今遂废痼无复后望意甚伤之其封为乐平王使有名号以慰吾心　按王济传济性豪侈帝尝幸其宅供馔甚丰悉贮琉璃器中蒸肫甚美帝问其故答曰以人乳蒸之帝色甚不平食未毕而去　按裴秀传秀拜尚书令时安远护军郝诩与故人书云与尚书令裴秀相知望其为益有司奏免秀官诏曰不能使人之不加诸我此古人所难交关人事诩之罪耳岂尚书令能防乎其勿有所问司隶校尉李□复上言骑都尉刘尚为尚书令裴秀占官稻田求禁止秀诏又以秀干翼朝政有勋绩于王室不可以小疵掩大德使推正尚罪而解秀禁止　按裴楷传楷为侍中帝尝问曰朕应天顺时海内更始天下风声何得何失楷对曰陛下受命四海承风所以未比德于尧舜者但以贾充之徒尚在朝耳方宜引天下贤人与弘政道不宜示人以私时任恺庾纯亦以充为言帝乃出充为关中都督平吴之后帝修太平之化每延公卿与论政道楷陈三五之风次第汉魏盛衰之迹帝称善按册府元龟武帝母文明王皇后丧合葬崇阳陵将迁祔帝手疏后德行命史官为哀敕初居文帝丧帝虽从汉魏之制既葬除服而深衣素冠除席撤膳哀敬如丧者有司奏改服进膳不许礼终而后复吉怀帝按晋书怀帝本纪帝在东宫恂恂谦损接引朝士讲论书籍及即位始遵旧制临太极殿使尚书郎读时令又于东堂听政至于宴会辄与群官论众务考经籍黄门侍郎傅宣叹曰今日复见武帝之世矣元帝按晋书元帝本纪帝性简俭冲素容纳直言虚己待物初镇江东颇以酒废事王导深以为言帝命酌引觞覆之于此遂绝有司尝奏太极殿广室施绛帐帝曰汉文集上书皂囊为帷遂令冬施青布夏施青练帷帐将拜贵人有司请市萑钗帝以烦费不许所幸郑夫人衣无文彩从母弟王廙为母立屋过制流涕止之明帝
按晋书明帝本纪帝为皇太子性至孝有文武才略钦贤爱客雅好文辞当时名臣王导庾亮温峤桓彝阮放等咸见亲待善抚将士于时东朝济济远近属心王敦素以帝神武明略朝野之所钦信欲诬以不孝而废焉大会百官而问温峤曰皇太子以何德称声色俱厉必欲使有言峤对曰钩深致远盖非浅局所量以礼观之可称为孝矣众皆以为信然敦谋遂止　帝聪明有机断尤精物理于时兵凶岁饥死疫过半虚敝既甚事极艰虞属王敦挟震主之盛将移神器帝崎岖遵养以弱制强潜谋独断廓清大祲改授荆湘等四州以分上流之势拨乱反正强本弱枝虽享国日浅而规模弘远矣按册府元龟明帝性至孝太宁二年二月葬元帝于建平陵帝徒跣至陵所成帝
按晋书成帝本纪帝少聪敏有成人之量南顿王宗之诛也帝不之知及苏峻平问庾亮曰常日白头公何在亮对以谋叛伏诛帝泣谓亮曰舅言人作贼便杀之人言舅作贼复若何亮惧变色庾怿尝送酒于江州刺史王允之允之与犬犬毙惧而表之帝怒曰大舅已乱天下小舅复欲尔邪怿闻饮药而死然少为舅氏所制不亲庶政及长颇留心万几务在简约常欲与后园作射堂计用四十金以劳费乃止雄武之度虽有愧于前王恭俭之德足追踪于前烈康帝按晋书康帝本纪咸康八年六月甲子即皇帝位秋七月景辰葬成帝于兴平陵帝亲奉奠于西阶既发引徒行至阊阖门升素舆至于陵所按册府元龟建元元年四月有司奏成帝山陵已一周请改素服御进膳如旧壬寅诏曰礼之隆杀因时而寝兴诚无常矣至于君亲相准名教之重莫之改也权制之作盖由近代虽曰适事实弊薄之始先王崇之后世犹怠而况因循又从轻降义弗可矣简文帝按晋书简文帝本纪简文帝讳昱幼而岐嶷为元帝所爱郭璞见而谓人曰兴晋祚者必此人也及长清虚寡欲永昌元年元帝诏曰先公武王先考恭王君临琅邪继世相承国嗣未立蒸尝靡主朕常悼心子昱仁明有智度可以虔奉宗庙以慰罔极之恩其封昱为琅邪王咸和元年所生郑夫人薨帝时年七岁号慕泣血固请服重元帝哀而许之孝武帝
按晋书孝武帝本纪帝幼称聪悟简文之崩也时年十岁至晡不临左右进谏答曰哀至则哭何常之有谢安尝叹以为精理不减先帝既威权己出雅有人主之量恭帝
按晋书恭帝本纪安帝既不惠帝每侍左右消息温凉寝食之节以恭谨闻时人称焉　　宋
武帝
按宋书武帝本纪上清简寡欲严整有法度未尝视珠玉舆马之饰后庭无纨绮丝竹之音宁州尝献虎魄枕光色甚丽时将北征以虎魄治金创上大悦命捣碎分付诸将财帛皆在外府内无私藏宋台既建有司奏东西堂施局脚□银涂钉上不许使用直脚□钉用铁诸主出适遣送不过二十万无锦绣金玉内外奉禁莫不节俭性尤简易诸子旦问起居入合脱公服止着裙帽如家人之礼孝武大明中坏上所居阴室于其处起玉烛殿与群臣观之□头有土鄣壁上葛灯笼麻绳拂侍中袁顗盛称上俭素之德孝武不答独曰田舍公得此以为过矣故能光有天下克成大业者焉　按檀韶传韶为江州刺史有罪免官高祖受命以佐命功增八百户并前千五百户韶嗜酒贪横所莅无绩上嘉其合门从义弟道济又有大功故特见宠授按南史徐湛之传湛之母会稽公主初武帝微时贫陋过甚尝自新洲伐荻有纳布衣袄等皆是敬皇后手自作武帝既贵以此衣付公主曰后世若有骄奢不节者可以此衣示之按册府元龟宋高祖少时家贫有大志不治廉隅事继母以孝谨称及即大位春秋已高每旦入朝太后未尝失时刻文帝
按宋书文帝本纪元嘉四年五月京师疾疫甲午遣使存问给医药死者若无家属赐以棺器　十年春正月己未大赦天下孤老六疾不能自存者人赐谷五斛　二十四年京师疫疠丙戌使都县及营署部司普加履行给以医药　二十六年三月丁巳诏遣使巡行百姓问所疾苦孤老鳏寡六疾不能自存者人赐谷五斛　按本纪赞太祖幼年特秀顾无保傅之严而天授和敏之姿自禀君臣之德及正位南面历年长久纲维备举条禁明密罚有恒科爵无滥品故能内清外晏四海谧如　按刘康祖传康祖虔之子也袭封为长沙王以浮荡蒱酒为事前后屡被纠劾太祖以勋臣子每原贷之　按张茂度传茂度为益州刺史太祖讨荆州刺史谢晦诏益州遣军袭江陵晦已平而军始至白帝茂度与晦素善议者疑其出军迟留时茂度弟劭为湘州刺史起兵应大驾上以劭诚节故不加罪被代还京师累迁太常以脚疾出为义兴太守上从容谓茂度曰勿复以西蜀介怀对曰臣若不遭陛下之明墓木拱矣　按谢灵运传灵运为侍中自以名辈才能应参时政初被召便以此自许既至文帝惟以文义见接每侍上宴谈赏而已王昙首王华殷景仁等名位素不逾之并见任遇灵运意不平多称疾不朝直出郭游经旬不归既无表闻又不请急上不欲伤大臣讽旨令自解灵运乃上表陈疾上赐假东归明帝
按宋书明帝本纪帝少而和令风姿端雅早失所生养于太后宫内大明世诸弟多被猜忌唯上见亲常侍路太后医药及即大位四方反叛以宽仁待物诸军师有父兄子弟同逆者并授以禁兵委任不易故众为之用莫不尽力平定天下逆党多被全其有才能者并见授用　　南齐
高帝
按南齐书高帝本纪建元元年六月乙亥诏曰宋末频年戎寇兼灾疾雕损或枯骸不收毁榇莫掩宜速宣下埋藏营恤若摽题犹存姓字可识可即运载致还本乡有司奏遣外监典事四人周行离门外三十五里为限其余班下州郡无棺器摽题者属所以台钱供市　上少沈深有大量宽严清俭喜怒无色从谏察谋以威重得众即位后身不御精细之物敕中书舍人桓景真曰主衣中似有玉介导此制始自大明末后泰始尤增其丽留此置主衣政是兴衣疾源可即时打碎凡复有可异物皆宜随例也后宫器物栏槛以铜为饰者皆改用铁内殿施黄纱帐宫人着紫皮履华盖除金花瓜用铁回钉每曰使我治天下十年当使黄金与土同价欲以身率天下移变风俗上姓名骨体及期运历数并远应图谶数十百条历代所未有臣下撰录上抑而不宣盛矣　按王元邈传元邈字彦远泰始初为青州刺史太祖镇淮阴元邈启明帝称太祖有异谋太祖不恨也升明中太祖引为骠骑司马元邈甚惧太祖待之如初武帝
按南齐书武帝本纪永明二年八月甲子诏曰窆枯掩胳义重前诰恤老哀癃实惟令典朕求思民瘼弗忘鉴寐声憓未敷物多乖所京师二县或有久坟毁发可随宜掩埋遗骸未榇并加敛瘗疾病穷困不能自存者详为条格并加沾赉　四年闰正月辛亥车驾耕籍田诏孤老贫穷赐谷十石凡欲务农而粮种阙乏者并加给贷务在优厚　五年正月辛卯诏曰朕昧爽丕显思康民瘼虽年谷亟登而饥馑代有今履端肇运阳和告始宜协时休覃兹黎庶诸孤老贫病并赐粮饩遣使亲赋每存均普　十年正月戊午诏赐孤老六疾人谷五斛　按本纪赞世祖南面嗣业功参宝命虽为继体事实艰难御衮垂旒深存政典文武授任不革旧章明罚厚恩皆由上出义兼长远莫不肃然外表无尘内朝多豫机事平理职贡有恒府藏内充民鲜劳役宫室苑囿未足以伤财安乐延年众庶所同幸明帝
按南齐书明帝本纪建武二年春正月己卯诏京师二县有发毁坟□随宜修理　四年春正月壬寅诏民产子者蠲其父母调役一年又赐米十斛　帝明审有吏才持法无所借制御亲幸臣下肃清驱使寒人不得用四幅伞大存俭约罢世祖所起新林苑以地还百姓废文帝所起太子东田斥卖之永明中舆辇舟乘悉剔取金银还主衣库太官进御食有裹蒸帝曰我食此不尽可四片破之余充晚食而世祖掖庭中宫殿服御一无所改　　梁
武帝
按梁书武帝本纪齐中兴元年十二月高祖封建安郡公下令曰朱爵之捷逆徒送死者特许家人殡葬若无亲属或有贫苦二县长尉即为埋掩建康城内不达天命自取沦灭亦同此科　天监元年夏四月景寅高祖即皇帝位诏曰宋氏以来并恣淫侈倾宫之富遂盈数千推算五都愁穷四海并婴罗冤横拘逼不一抚弦命管良家不被蠲织至绣房幽厄犹见役敝国伤和莫斯为甚凡后宫乐府西解暴室诸如此例一皆放遣若衰老不能自存官给禀食　六年正月己卯诏曰夫有天下者义非为己凶荒疾疠兵革水火有一于此责归元首今祝史请祷继诸不善以朕身当之永使灾害不及万姓俾兹下民稍蒙宁息不得为朕祈福以增其过特班远迩咸令遵奉十一年春正月壬辰诏曰夫刑法悼耄罪不收孥礼着明文史彰前事盖所以申其哀矜故罚有弗及近代相因厥网弥峻髫年华发同坐入虽惩恶劝善宜穷其制而老幼流离良亦可愍自今逋□之家及罪应质作若年有老小可停将送四月戊午诏曰去岁胊山大歼丑类宜为京观用旌武功但伐罪吊民皇王盛轨掩胳埋胔仁者用心其下青州悉使收藏　十二年二月景寅诏曰掩胳埋胔义重周经槥椟有加事美汉策朕向隅载怀每勤造次收藏之命亟下哀矜而县遥深遵奉未洽髐然路隅往往而有言愍沉枯弥劳伤恻可明下远近各巡境界若委骸不葬或蒢衣莫改即就收敛量给棺具庶夜哭之魂斯慰沾霜之骨可归　十六年春正月辛未舆驾亲祀南郊诏民有产子即依格优蠲孤老鳏寡不能自存者咸加赈恤　十七年八月壬寅诏以兵驺奴婢男年登六十女年登五十免为平民　普通二年春正月辛巳舆驾亲祀南郊诏曰春司御气虔恭报祀陶匏克诚苍璧礼备思随干覆布兹亭育凡民有单老孤稚不能自存主者郡县咸加收养赡给衣食每令周足以终其身又于京师置孤独园孤幼有归华发不匮若终年命厚加料理尤穷之家勿收租赋四年春正月辛卯舆驾亲祀南郊大赦天下应诸穷疾咸加赈恤　大同七年十一月丙子诏停在所役使女子　十年四月乙卯诏鳏寡孤独尤贫者赡恤各有差　高祖生知淳孝年六岁献皇太后崩水浆不入口三日哭泣哀苦有过成人内外亲党咸加敬异及丁文皇帝忧时为齐随王谘议随府在荆镇仿□奉闻便投劾星驰不复寝食倍道就路愤风惊浪不暂停止高祖形容本壮及还至京都销毁骨立亲表士友不复识焉望宅奉讳气绝久之每哭辄欧血数升服内不复尝米惟资大麦日止二溢拜扫山陵涕泪所洒松草变色及居帝位即于钟山造大爱敬寺青溪边造智度寺又于台内立至敬等殿又立七庙堂月中再过设净馔每至展拜恒涕泗滂哀动左右帝勤于政务孜孜无怠每至冬月四更竟即敕把烛看事执笔触寒手为皴裂纠奸擿伏洞尽物情常哀矜涕泣然后可奏日止一食膳无鲜腴惟豆羹粝食而已庶事繁拥日傥移中便嗽口以过身衣布衣木绵皂帐一冠三载一被二年常克俭于身凡皆此类五十外便断房室后宫职司贵妃以下六宫袆褕三翟之外皆衣不曳地傍无锦绮不饮酒不听音声非宗庙祭祀大会飨宴及诸法事未尝作乐性方正虽居小殿暗室恒理衣冠小坐押盛夏暑月未尝褰袒不正容止不与人相见虽觌内竖小臣亦如遇大宾也历观古昔人君恭俭庄敬艺能博学罕或有焉　按本纪赞齐季告终君临昏虐天弃神怒众叛亲离高祖英武睿哲义起樊邓仗旗建号濡足救焚总苍兕之师翼龙豹之阵云骧雷骇剪暴夷凶万邦乐推三灵改卜于是御凤历握龙图辟四门弘招贤之路纳十乱引谅直之规兴文学修郊祀治五礼定六律四聪既达万机斯理治定功成远安迩肃加以天祥地瑞无绝岁时征赋所及之乡文轨傍通之地南超万里西拓五千其中财重宝千夫百族莫不充牣王府蹶角阙庭三四十年斯为盛矣自魏晋以降未或有焉　按范云传高祖纳齐东昏余妃颇妨政事云尝以为言未之纳也后与王茂同入卧内云又谏曰昔汉祖居山东贪财好色及入关定秦财帛无所取妇女无所幸范增以为其智大故也今明公始定天下海内想望风声奈何袭昏乱之踪以女德为累王茂因起拜曰范云言是公必以天下为念无宜留惜高祖默然云便疏令以余氏赉茂高祖贤其意而许之明日赐云茂钱各百万天监元年高祖受禅柴燎于南郊云以侍中参乘礼毕高祖升辇谓云曰朕之今日所谓懔乎若朽索之驭六马云对曰亦愿陛下日慎一日高祖善之简文帝
按梁书简文帝本纪太宗幼而敏睿识悟过人既长器宇宽弘未尝见愠喜自年十一便能亲庶务历试蕃政所在优称在穆贵嫔忧哀毁骨立昼夜号泣不绝声所坐之席沾湿尽烂在襄阳拜表北伐遣长史柳津司马董当门壮武将军杜怀宝振远将军曹义宗等众军进讨□平南阳新野等郡魏南荆州李志据安昌城降拓地千余里及居监抚多所弘宥文案簿领纤毫不可欺　　陈
武帝
按陈书武帝本纪高祖智以绥物武以宁乱英谋独运人皆莫及故能征伐四克静难夷凶至升大麓之日居阿衡之任恒崇宽政爱育为本有须发调军储皆出于事不可息加以俭素自率常膳不过数品私飨曲宴皆瓦器蚌盘肴核庶修裁令充足而已不为虚费初平侯景及立绍泰子女玉帛皆班将士其充闱房者衣不重彩饰无金翠歌钟女乐不列于前及乎践祚弥厉恭俭故隆功茂德光有天下焉　按本纪赞高祖英略大度应变无方盖汉高魏武之亚矣及西都荡覆诚贯天人王僧辩阙伊尹之才空结桐宫之愤贞阳假秦兵之送不思穆嬴之泣高祖乃蹈元机而抚末运乘势隙而拯横流王迹所基始自于此何止戡黎升陑之捷而已焉故于慎徽时序之世变声改物之辰兆庶归以讴炎帝去如释负方之前代何其美乎文帝
按陈书文帝本纪世祖起自艰难知百姓疾苦国家资用务从俭约常所调敛事不获已者必咨嗟改色若在诸身主者奏决妙识真伪下不容奸人知自励矣一夜内刺闺取外事分判者前后相续每鸡人伺漏传更签于殿中乃敕送者必投签于阶石之上令枪然有声云吾虽眠亦令惊觉也始终梗概若此者多焉　按本纪赞世祖自初发迹功庸显着宁乱静寇首佐大业及国祸奄臻入承宝祚兢兢业业真若驭朽加以崇尚儒术爱悦文义见善如不及用人如由己恭俭以御身勤劳以济物自昔允文允武之君东征西怨之后宾实之迹可为联类至于仗聪明用鉴识斯则永平之政前史其论诸宣帝
按陈书宣帝本纪太建五年夏四月癸亥诏北伐众军所杀齐兵并令埋掩　七年夏四月监豫州陈桃根上织成罗纹锦被裘各二诏于云龙门外焚之十年夏四月诏曰惟尧葛衣鹿裘则天为大伯禹敝衣菲食夫子曰无间然故俭德之恭约失者鲜朕君临宇宙十变年钥旰日勿休乙夜忘寝跂予思治若济巨川念兹在兹懔同驭朽非贪四海之富非念黄屋之尊导仁寿以置群生宁劳役以奉诸己但承梁季乱离斯瘼宫室禾黍有名亡处虽轮奂未睹颇事经营去泰去甚犹为劳费加以戎车屡出千金日损府帑未充民疲征赋百姓不足君孰与足兴言静念夕惕怀抱垂训立法良所多□斫雕为朴庶几可慕雉头之服既焚弋绨之衣方袭损撤之制前自朕躬草偃风行冀以变俗往者御府堂署所营造礼乐仪服军器之外其余悉皆停息掖庭常供王侯妃主诸有奉恤并各量减　十三年十二月己巳诏非军国所须多所减损归于俭约　高宗在田之日有大度干略及乎登庸实允天人之望梁室丧乱淮南地并入齐高宗太建初志复旧境乃运神略授律出师至于战胜攻取献捷相继遂获反侵地功实懋焉及周灭齐乘胜略地还达江际矣　　北魏
道武帝
按魏书刑法志太祖幼遭艰难备尝险阻具知民之情伪及在位躬行仁厚协和民庶既定中原患前代刑网峻密乃约定科律大崇简易是时天下民久苦兵乱畏法乐安帝知其若此乃镇之以渊默罚必从轻兆庶欣戴明元帝
按魏书明元帝本纪初帝母刘贵人赐死太祖告帝曰昔汉武帝将立其子而杀其母不令妇人后与国政使外家为乱汝当继统故吾远同汉武为长久之计帝素纯孝哀泣不能自胜太祖怒之帝还宫哀不自止日夜号泣太祖知而又召之帝欲入左右曰孝子事父小杖则受大杖避之今陛下怒盛入或不测帝于不义不如且出待怒解而进不晚也帝惧从之乃游行逃于外天赐六年冬十月清河王绍作逆太祖崩帝入诛绍　永兴三年二月戊戌诏曰衣食足知荣辱夫人饥寒切己唯恐朝夕不济所急者温饱而已何暇及于仁义之事乎王教之多违盖由于此也非夫耕妇织内外相成何以家给人足矣其简宫人非所当御及执作伎巧自余悉出以配鳏民太武帝按魏书太武帝本纪泰常八年十月即皇帝位于是除禁锢释嫌怨开仓库赈穷乏河南流民相率内属者甚众　太延元年春正月癸未出太祖太宗宫人令得嫁　帝生不逮密太后及有所识言则悲恸哀感傍人太宗闻而嘉叹暨太宗不豫衣不释带性清俭率素服御饮膳取给而已不好珍丽食不二味所幸昭仪贵人衣无兼彩群臣白帝更峻京邑城隍以从周易设险之义又陈萧何壮丽之说帝曰古人有言在德不在险屈丐蒸土筑城而朕灭之岂在城也今天下未平方须民力土功之事朕所未为萧何之对非雅言也每以财者军国之本无所轻费至赏赐皆是死事勋绩之家亲戚爱宠未曾横有所及临敌常与士卒同在矢石之间左右死伤者相继而帝神色自若是以人思效命所向无前命将出师指授节度从命者无不制胜违爽者率多败失性又知人拔士于卒伍之中惟其才效所长不论本末兼甚严断明于刑赏功者赏不遗贼罪者刑不避亲虽宠爱之终不亏法常曰法者朕与天下共之何敢轻也故大臣犯法无所宽假雅长听察瞬息之间下人无以措其奸隐然果于诛戮后多悔之司徒崔浩既死之后帝北伐时宣城公李孝伯疾笃传者以为卒也帝闻而悼之谓左右曰李宣城可惜又曰朕向失言崔司徒可惜李宣城可哀褒贬雅意皆此类也　按乐安王范传范长子良世祖未有子尝曰兄弟之子犹子也亲抚养之长而壮勇多智常参军国大计文成帝
按魏书文成帝本纪帝少聪达世祖爱之常置左右号世嫡皇孙年五岁世祖北巡帝从在后逢边帅桎一奴欲加其罚帝谓之曰奴今遭我汝宜释之帅奉命解缚世祖闻之曰此儿虽小欲以天子自处意奇之既长风格异常每有大政常参决可否　和平四年八月丙寅畋于河西诏曰朕顺时畋猎而从官杀获过度既殚禽兽乖不合围之义其敕从官及典围将校自今已后不听滥杀其畋获皮肉别自颁赉按本纪赞世祖经略四方内颇虚耗既而国舋时艰朝野楚楚高宗与时消息静以镇之养威布德怀缉中外自非机悟深裕矜济为心何能若此献文帝
按魏书献文帝本纪帝立为皇太子聪睿机悟幼有济民神武之规仁孝纯至礼敬师友和平六年五月即位六月乙丑诏曰夫赋敛烦则民财匮课调轻则用不足是以十一而税颂声作矣先朝榷其轻重以惠百姓朕承洪业上惟祖宗之休命夙兴待旦惟民之恤欲令天下同于逸豫而徭赋不息将何以塞烦去苛拯济黎元者哉令兵革不起蓄积有余诸有杂调一以与民　皇兴二年十二月甲午诏曰顷张永迷扰敢拒王威暴骨原隰残废不少死生冤痛朕甚愍焉天下民一也可敕郡县永军残废之士听还江南露骸草莽者收瘗之　四年三月丙戌诏曰朕思百姓病苦民多非命明发不寐疚心疾首是以广集良医远采名药欲以救护兆民可宣告天下民有病者所在官司遣医就家诊视所须药物任医量给之　按刑罚志显祖末年尤重刑罚言及常用恻凄每于狱案必令覆鞫诸有囚系或积年不断群臣颇以为言帝曰狱滞虽非治体不犹愈乎仓卒而滥也夫人幽苦则思善故囹圄与福堂同居朕欲其改悔而加以轻恕耳由是囚系虽淹滞而刑罚多得其所孝文帝按魏书孝文帝本纪帝襁褓岐嶷长而渊裕仁孝绰然有君人之表显祖爱异之　延兴三年六月甲子诏曰往年县召民秀二人问以守宰治状善恶具闻将加赏罚而赏者未几罪者众多肆法伤生情所未忍今特垂宽恕之恩申以解网之惠诸为民所列者特原其罪尽可贷之九月己亥诏曰自今京师及天下之囚罪未分判在狱致死无近亲者公给衣衾棺椟埋葬之不得曝露　太和二年二月丁亥行幸代之汤泉所过问民疾苦以宫人赐贫民无妻者　四年九月戊子诏曰隆寒雪降诸在徽缠及转输在都或有冻馁朕甚愍焉可遣侍臣诣廷尉狱及有囚之所巡省察饥寒者给以衣食桎梏者代以轻□　五年二月辛卯免宫人年老者还其所亲四月甲寅诏曰时雨不沾春苗萎悴诸有骸骨之处皆敕埋藏勿令露见　九年八月庚申诏曰数州灾水饥馑荐臻有卖鬻男女者天之所谴在予一人而百姓无辜横罹艰毒朕用殷忧夕惕忘食与寝今自太和六年已来买定冀幽相四州饥民良口者尽还所亲虽聘为妻妾遇之非理情不乐者亦离之　十一年十一月丁未诏罢尚方锦绣绫罗之工四民欲造任之无禁其御府衣服金银珠玉绫罗锦绣太官杂器太仆乘具内库弓矢出其大半班赉百官及京师士庶下至工商皂隶逮于六镇戍士各有差　十三年九月丁未出宫人以赐北镇人贫鳏无妻者　十八年十二月己巳诏寿阳锺离马头之师所获男女之口皆放南还　十九年八月甲辰幸西宫路见坏冢露棺驻辇殣之　按刑罚志太和三年下诏曰治因政宽弊由网密今侯职千数奸巧弄威重罪受赇不列细过吹毛而举其一切罢之　帝幼有至性年四岁显祖曾患痈帝亲自吮脓五岁受禅悲泣不能自胜显祖问帝帝曰代亲之感内切于心显祖甚叹异之文明太后以帝聪圣后或不利于冯氏将谋废帝乃于寒月单衣闭室绝食三朝召咸阳王禧将立之元丕穆泰李冲固谏乃止帝初不有憾唯深德丕等抚念诸弟始终曾无纤介惇睦九族礼敬俱深虽于大臣持法不纵然性宽慈每垂矜舍进食者曾以热羹伤帝手又曾于食中得虫秽之物并笑而恕之宦者先有谮帝于太后太后大怒杖帝数十帝默然而受不自申明太后崩后亦不以介意听览政事莫不从善如流哀矜百姓恒思所以济益天地五郊宗庙二分之礼常必躬亲不以寒暑为倦尚书奏案多自寻省百官大小无不留心务于周洽每言凡为人君患于不均不能推诚御物苟能均诚吴越之人亦可亲如兄弟常从容谓史官曰直书时事无讳国恶人君威福自己史复不书将何所惧南北征巡有司奏请治道帝曰粗修桥梁通舆马便止不须去草□令平也凡所修造不得已而为之不为不急之事损民力也巡幸淮南如在内地军事须伐民树者必留绢以酬其直民稻粟无所伤践诸有禁忌禳厌之方非典籍所载者一皆除罢爱奇好士情如饥渴待纳朝贤随才轻重常寄以布素之意悠然元迈不以世务婴心少善射至年十五便不复杀生射猎之事悉止性俭素常服澣濯之衣鞍勒铁木而已帝之雅志皆此类也　按南安王桢传桢出为相州刺史高祖饯桢于华林都亭诏曰从祖南安既之藩任将旷违千里豫怀惘恋然今者之集虽曰分岐实为曲宴并可赋诗申意射者可以观德不能赋诗者可听射也当使武士弯弓文人下笔高祖送桢于阶下流涕而别　按齐郡王简传高祖尝与简俱朝文明太后于皇信堂简居帝之右行家人礼高祖仁孝以诸父零落存者唯简每见立以待之俟坐致敬问起居停简拜伏　按北海王详传高祖南伐详行中领军留守后朝于行宫高祖引见之详庆平沔北高祖曰朕以畿南未清神麾暂动沔北数城并皆柔服此乃将士之效非朕之功详对曰陛下德迈唐虞功微周汉自南之风于是乎始　按咸阳王禧传高祖有事于方泽质明群臣问起居高祖曰昨日方泽殊自大暑遇天云荫密行人差得无敝禧对曰陛下德感天地故云物凝彩虽复雨师洒扫风伯清尘岂过于此高祖曰伊洛南北之中此乃天地氤氲阴阳风雨之所交会自然之应非寡德所能致高祖笃于兄弟以禧次长礼遇优隆然亦知其性贪每加切诫　按高闾传闾为中书监冬至高祖文明太后大飨群官高祖亲舞于太后前群臣皆舞高祖乃歌仍率群臣再拜上寿闾进曰臣闻大夫行孝行合一家诸侯行孝声着一国天子行孝德被四海今陛下圣性自天敦行孝道称觞上寿灵应无差臣等不胜庆踊谨上千万岁寿高祖大悦赐群臣帛人三十匹　按杨播传播弟椿字延寿授中部曹文明太后崩高祖五日不食椿进谏曰陛下至性孝过有虞居哀五朝水浆不御群下惶灼莫知所言陛下荷祖宗之业临万国之重岂可同匹夫之节以取僵仆且圣人之礼毁不灭性纵陛下欲自贤于万代其若宗庙何高祖感其言乃一进粥　按穆亮传高祖以亮为司空时文明太后崩已过期月高祖毁瘠犹甚亮表曰王者居极至尊至重父天母地怀柔百灵是以古先哲王制礼成务施政立治必顺天而后动宣宪垂范必依典而后行用能四时不忒阴阳和畅若有过举咎征必集故大舜至慕事在纳麓之前孔子至圣丧无过瘠之纪尧书稽古之美不录在服之痛礼备诸侯之丧而无天子之式虽有上达之言未见居丧之典然则位重者为世以屈己居圣者达命以忘情伏惟陛下至德参二仪惠泽覃河海宣礼明刑动遵古式以至孝之痛服期年之丧练事既阕号慕如始统皇极之尊同众庶之制废越绋之大敬阕宗祀之旧轨诚由文明太皇太后圣略超古惠训深至欲报之德昊天罔极比之前代戚为过甚岂所谓顺帝之则约躬随众者也陛下既为天地所子又为万民父母子过哀父则为之惨悴父过戚子则为之忧伤近蒙接见咫尺旒冕圣容哀毁骇感无止况神祗至灵而不久亏和气微致风旱者哉书称一人有庆兆民赖之今一人过哀黎元焉系群官所以颠殒震惧率土所以危惶悚栗百姓何仰而不忧嘉禾何由而播植愿陛下上陈金册遗训下称亿兆之心时袭轻服数御常膳修崇郊祠垂惠咸泽舆驾时动以释忧烦博采广谘以导性气息无益之恋行利见之德则休征可致嘉应必臻礼教必宣孝慈兼备普天蒙赖含生幸甚诏曰苟孝悌之至无所不通今飘风亢旱时雨不降实由诚慕未浓幽显无感也所言过哀之咎谅为未衷省启以增悲愧宣武帝按魏书宣武帝本纪景明三年二月戊寅诏曰自比阳旱积时农民废殖寤言增愧在予良多申下州郡有骸骨暴露者悉可埋瘗　正始三年五月丙寅诏曰掩胳埋胔古之令典顺辰修令朝之恒式今时泽未降春稼已旱或有孤老馁疾无人赡救因以致死暴露沟堑者洛阳部尉依法棺埋　永平二年十一月甲申诏禁屠杀含孕以为永制　延昌元年夏四月丁丑帝以旱故减膳撤悬癸未诏曰肆州地震裂死伤甚多言念毁没有酸怀抱亡者不可复追生病之徒宜加疗救可遣太医折伤医并给所须之药就治之　帝幼有大度喜怒不形于色雅性俭素初高祖欲观诸子志尚乃大陈宝物任其所取京兆王愉等皆竞取珍玩帝唯取骨如意而已高祖大奇之庶人恂失德高祖谓彭城王勰曰吾固疑此儿有非常志相今果然矣乃立为储贰临朝渊嘿端严若神有人君之量　按北海王详传详常别住华林园之西隅与都亭宫馆密迩相接亦通后门世宗每潜幸其所肆饮终日其宠如此又详因其私庆启请世宗世宗频幸南第御其后堂与高太妃相见呼为阿母伏而上酒礼若家人临出高每拜送举觞祝言愿官家千万岁寿岁岁一至妾母子舍也孝明帝
按魏书孝明帝本纪熙平元年五月庚午诏放华林野兽于山泽　二年九月丙寅诏曰察讼理冤实维政首躬亲听览民信所由谅暗之中治纲未振狱犴繁广嗟诉骤闻虽曰司存每多诬壅曾是寡德实深矜慨自今月望当蹔出城闉亲纳滞枉主者可宣诸近远咸使闻知　正光二年秋七月癸丑诏曰时泽弗降禾稼形损在予之责夙宵震惧虽克躬撤降仍无招感有司可修案旧典祗行六事圄犴淹枉随速鞫决庶尹废职量加修厉鳏独困穷在所存恤役赋烦民咸加蠲省贤良谠直以时升进贪残邪佞即就屏黜男女怨旷务令会偶庶革止惩违有弭灾沴前废帝按册府元龟前废帝讳恭字修业广陵惠王羽之子少端谨有志度事祖母嫡母以孝闻出帝
按魏书出帝本纪太昌元年五月庚戌诏曰顷西土年饥百姓流徙或身倚沟渠或命悬道路皆见弃草土取厌乌鸢言念于此有警夜寐掩胳之礼诚所庶几行墐之义冀亦可勉其诸有露尸令所在埋覆可宣告天下　　北齐
文宣帝
按北齐书文宣帝本纪天保元年秋七月诏曰古人鹿皮为衣书囊成帐有怀盛德风流可想其魏朝御府所有珍奇杂彩常所不给人者徒为蓄积命宜悉出送内后园以供七日宴赐　九年二月己丑诏燎野限以仲冬不得他时行火损昆虫草木　按元文遥传文遥为中书舍人后忽中旨幽执竟不知所由如此积年文宣后忽自幸禁狱执手愧谢亲解所著金带及御服赐之即日起为尚书祠部郎中孝昭帝
按北齐书孝昭帝本纪孝昭帝幼而英特早有大成之量魏元象元年封常山郡公及文襄执政遣中书侍郎李同轨就霸府为诸弟师同轨病卒又命开府长流参军刁柔代之性严褊不适诱训之宜中被遣出帝送出合惨然敛容泪数行下左右莫不歔欷其敬业重旧也如此　皇建元年八月乙酉诏官奴婢年六十以上免为庶人　帝聪敏有识度深沉能断不可窥测自居台省留心政术闲明簿领吏所不逮及正位宸居弥所□励轻徭薄赋勤恤人隐内无私宠外收人物虽后父位亦特进无别日昃临朝务知人之善恶每访问左右冀获直言曾问舍人裴泽在外议论得失泽率尔对曰陛下聪明至公自可远侔古昔而有识之士咸言伤细帝王之度颇为未弘帝笑曰诚如卿言朕初临万机虑不周悉故致尔耳此事安可久行恐后又嫌疏陋泽因被宠遇其乐闻过也如此性至孝太后不豫出居南宫帝行不正履容色贬悴衣不解带殆将四旬殿去南宫五百余步鸡鸣而去辰时方还来去徒行不乘舆辇太后所苦小增便即寝伏合外食饮药物尽皆躬亲太后常心痛不自堪忍帝立侍帷前以爪掏手心血流出袖友爱诸弟无君臣之隔武成帝
按北齐书武成帝本纪河清元年春正月诏普断屠杀以顺春令后主
按北史齐后主本纪天统四年十二月甲申诏细作之务及所在百工悉罢之又诏掖庭晋阳中山宫人等及邺下并州太官官口二处其年六十以上及有痈患者仰所司简放　五年二月乙丑诏禁网捕鹰鹞及畜养笼放之物　武平七年春正月壬辰诏去秋已来水潦人饥不自立者所在付大寺及诸富户济其性命　　北周
明帝
按周书明帝本纪魏恭帝三年九月甲子即皇帝位十一月丁巳诏曰帝王之道以宽仁为大魏政诸有轻犯未至重罪及诸村民一家有犯乃及数家而被远配者并宜放还　二年二月癸未诏曰王者之宰民也莫不同四海一远近为父母而子之一物失所若纳于隍贼之境土本同大化往因时艰致阻东西遂使疆场之间互相抄掠兴言及此良可哀伤自元年以来有被掠入贼者悉可放免　按本纪赞世宗宽仁远度睿哲博闻处代邸之尊实文昭之长豹姿已变龙德犹潜而百辟倾心万方注意及乎迎宣黜贺入纂大宗而礼貌功臣敦睦九率由恭俭崇尚文儒亹亹焉其有君人之德者矣武帝
按周书武帝本纪帝为大司空甚为世宗所亲爱朝廷大事多共参议性沉深有远识非因顾问终不辄言世宗每叹曰夫人不言言必有中　保定元年二月丙午省轝辇去百戏　二年冬十月戊戌诏曰树之元首君临海内本乎宣明教化亭毒黔黎岂唯尊贵其身侈富其位是以唐尧疏葛之衣粗粝之食尚临汾阳而永叹登姑射而兴想况无圣人之德而嗜欲过之何以克厌众心处于尊位朕甚恧焉今巨寇未平军戎费广百姓空虚与谁为足凡是供朕衣服饮食四时所须爰及宫内调度朕今手自减削纵不得顿行古人之道岂曰全无庶几凡尔百司安得不思省约勖朕不逮者哉　天和二年省后宫罗绮工人五百余人　建德元年十二月庚寅幸会道院以上善殿壮丽遂焚之　三年三月癸酉皇太后叱奴氏崩帝居倚庐朝夕供一溢米群臣表请累旬乃止诏皇太子赟总厘庶政五月庚申葬文宣皇后于永固陵帝袒跣至陵所辛酉诏曰齐斩之情经籍彝训近代沿革遂亡斯礼伏奉遗令既葬便除攀慕几筵情实未忍三年之丧达于天子古今无易之道王者之所常行但时有未谐不得全制军国务重庶自听朝缞麻之节苫庐之礼率遵前典以申罔极百寮以下宜依遗令公卿上表固请俯就权制过葬即吉帝不许引古礼答之群臣乃止于是遂申三年之制五服之内亦令依礼　六年春正月辛丑诏曰伪齐叛涣窃有漳滨世纵淫风事穷雕饰或穿池运石为山学海或层台累构概日凌云以暴乱之心极奢侈之事有一于此未或弗亡朕菲食薄衣以弘风教追念生民之费尚想力役之劳方当易兹弊俗率归节俭其东山南园及三台可并毁撤瓦木诸物凡入用者尽赐下民山园之田各还本主五月己丑诏曰朕钦承丕绪寝兴寅畏恶衣菲食贵昭俭约上栋下宇土阶茅屋犹恐居之者逸作之者劳讵可广厦高堂肆其嗜欲往者家臣专任制度有违正殿别寝事穷壮丽非直雕墙峻宇深戒前王而缔构弘敞有逾清庙不轨不物何以示后兼东夏初平民未见德率先海内宜自朕始其露寝会议崇信含光云合思齐诸殿等农隙之时悉可毁撤雕斫之物并赐贫民缮造之宜务从卑朴癸巳行幸云阳宫戊戌诏曰京师宫殿已从撤毁并邺二所华侈过度诚复作之非我岂容因而弗革诸堂殿壮丽并宜除荡甍宇杂物分赐穷民三农之隙别渐营构止蔽风雨务在卑狭　帝沉毅有智谋初以晋公护专权常自晦迹人莫测其深浅及诛护之后始亲万机□己励精听览不怠用法严整号令恳恻群下畏服莫不肃然身衣布袍寝布被无金宝之饰诸宫殿华绮者皆撤毁之改为土阶数尺不施栌栱其雕文刻镂锦绣纂组一皆禁断后宫嫔御不过十余人劳谦接下自强不息以海内未康锐情教习至于校兵阅武步行山谷履涉勤苦皆人所不堪平齐之役见军士有跣行者帝亲脱靴以赐之每宴会将士必自执杯劝酒或手付赐物至于征伐之处躬在行阵性又果决能断大事故能得士卒死力以弱制强　按本纪赞高祖缵业未亲万机虑远谋深以蒙养正及英威电发朝政惟新内艰既除外略方始乃苦心焦思克己励精劳役为士卒之先居处同匹夫之俭修富民之政务强兵之术乘雠人之有衅顺大道而推亡五年之间大勋斯集摅祖宗之夙愤拯东夏之阽危盛矣哉其有成功者也　　隋文帝
按隋书文帝本纪上性严重有威容外质木而内明敏有大略初得政之始群情不附诸子幼弱内有六王之谋外致三方之乱握强兵居重镇者皆周之旧臣上推以赤心各展其用不逾期月克定二边未及十年平一四海薄赋敛轻刑罚内修制度外抚戎夷每旦听朝日昃忘倦居处眠玩务存节俭令行禁止上下化之开皇仁寿之间丈夫不衣绫绮而无金玉之饰常服率多布帛装带不过以铜铁骨角而已虽啬于财至于赏赐有功亦无所爱□乘舆四出路逢上表者则驻马亲自临问或潜遣行人采听风俗吏治得失人间疾苦无不留心尝遇关中饥遣左右视百姓所食有得豆屑杂糠而奏之者上流涕以示群臣深自咎责为之撤膳不御酒肉者殆将一期及东拜太山关中户口就食洛阳者道路相属上敕斥堠不得辄有驱逼男女参厕于仗卫之间逢扶老幼者辄引马避之慰勉而去至艰险之处见负担者遽令左右扶助之其有将士战没必加优赏仍令使者就加劳问自强不息朝夕孜孜人庶殷繁帑藏充实虽未能臻于至治亦足称近代之良主　按食货志文帝躬履俭约六宫咸服澣濯之衣乘舆供御有故敝者随令补用皆不改作非享燕之事所食不过一食而已有司尝进干姜以布袋贮之帝用为伤费大加谴责后进香复以毡袋因笞所司以为后诫焉由是内外率职府帑充实百官禄赐及赏功臣皆出于丰厚焉　按河间王弘传弘字辟恶高祖从祖弟也父元孙死齐为周所并弘始入关与高祖相得高祖哀之为买田宅
　君德部汇考三
　　唐一
高祖
按旧唐书高祖本纪高祖七岁袭唐国公及长倜傥豁达任性真率宽仁容众无贵贱咸得其欢心按唐书刑法志炀帝昏乱民不胜其毒唐兴高祖入京师约法十二条惟杀人劫盗背军叛逆者死武德四年高祖躬录囚徒以人因乱冒法者众盗非劫伤其主及征人逃亡官吏枉法者皆原之按册府元龟高祖即位见旧爱故人特执撝降有自远至者皆为之加礼贵臣尝引升御榻辞意款昵言必称名初军国多务奏请填委临朝处分剖决如流每发其奸伏皆出人之意表然唯举大纲不存苛细尝从容谓侍臣曰隋炀帝时遣左右觇察得失朝臣战惧咸不自安君臣一体岂当如是　武德元年四月庚申诏曰隋代离宫别馆游憩之所并废之　二年二月诏曰释典微妙净业始于慈悲道教冲虚至德去其残杀四时之禁无伐麛卵三驱之化不取前禽盖欲敦崇仁惠蕃衍庶物立政经邦咸率兹道朕祗膺灵命抚遂群生言念亭育无忘鉴寐殷帝去网庶踵前修齐王舍牛实符本志自今以后每年正月五月九月及每月丁斋日并不得行刑所在公私宜断屠杀　三年四月诏曰有隋失驭丧乱弘多民物雕残俗化逾侈耽嗜之族竞逐旨甘屠宰之家恣行刳杀刍豢之畜靡供肴核之资胎夭之群莫遂蕃滋之性伤财堕业职此之由敓穿窬因兹未息礼曰君无故不杀牛大夫无故不杀羊士无故不杀犬豕庶人无故不食珍非惟务在仁爱盖亦示之俭约方域未宁尤须节制雕敝之后宜先蕃育岂得恣彼贪暴残殄庶类之生苟循目前不为经久之虑导民之理有未足乎其关内诸州宜断屠杀庶六畜滋多而民庶殷赡详思厥衷更为条式六月诏曰自隋室不纲政刑荒废戍役烦重师旅荐兴元元无辜堕于涂炭转死沟壑暴骨中原宗党沦亡邑居散逸坟陇靡托游魂无归朕受命君临为民父母率土之内情均亭毒一物失宜寝兴轸虑念兹道殣义先吊恤虽复久已颁下普遣葬埋犹恐吏不存心收葬未尽宜令州县官司所在巡行掩胳埋胔必令周悉使邮亭之次无复游魂窀穸之下各安所厝姬文惠化恩及枯骸庶踵于前此为其类　高祖于宗亲弥见笃睦送迎拜揖如家人之礼武德七年四月丙午宴王公亲属于文明殿高祖见长平王太妃以尊属从家人礼降阶再拜酒小阑徙坐翠华殿帝赋诗王公递上寿赐帛各有差　八年七月群臣食于御前果有葡桃侍中陈叔达执而不食帝问其故对曰臣母患口干永不能治欲归以遗母帝曰卿有母可遗乎遂流涕呜咽久之乃止赐物百段帝性至孝初葬元贞太后时遇祁寒跣行二十余里足皆流血毁顿之极哀感行路言及二亲未尝不流涕有得时珍及诸方异膳必先荐享而己方食太宗
按旧唐书高祖本纪武德七年八月癸亥传位于皇太子尊帝为太上皇贞观八年三月甲戌高祖燕西突厥使者于两仪殿顾谓长孙无忌曰当今远人率服古未尝有无忌上千万岁寿高祖大悦以酒赐太宗太宗又奉觞上寿流涕而言曰百姓获安远人咸附皆奉遵圣旨岂臣之力于是太宗与文德皇后互进御膳并上服御衣物一同家人常礼　按太宗本纪贞观元年八月癸巳公卿奏曰依礼季夏之月可以居台榭今隆暑未退秋霖方始宫中卑湿请营一阁以居之帝曰朕有气病岂宜下湿若遂来请糜费良多昔汉文帝将起露台而惜十家之产朕德不逮于汉帝而所费过之岂谓为民父母之道也竟不许二年九月丁未谓侍臣曰妇人幽闭深宫情实可愍隋氏末年求采无已至于离宫别馆非幸御之所多聚宫人皆竭人财力朕所不取且洒扫之余更何所用今将出之任求伉俪非独以惜费亦人各得遂其性于是遣尚书左丞戴胄给事中杜正伦等于掖庭宫西门简出之　六年十二月辛未亲录囚徒归死罪者二百九十人于家令明年秋末就刑其后应期毕至诏悉原之按唐书刑法志贞观二年太宗尝览明堂针灸图见人之五藏皆近背针灸失所则其害致死叹曰夫棰者五刑之轻死者人之所重安得犯至轻之刑而或致死遂诏罪人无得鞭背　五年诏死刑虽令即决皆三覆奏久之谓群臣曰死者不可复生昔王世充杀郑颋而犹能悔近有府史取赇不多朕杀之是思之不审也决囚虽三覆奏而顷刻之间何暇思虑自今宜二日五覆奏决日尚食勿进酒肉教坊太常辍教习诸州死罪三覆奏其日亦蔬食务合礼撤乐减膳之意　令凡囚已刑无亲属者将作给棺瘗于京城七里外圹有砖铭上揭以榜家人得取以葬　十六年广州都督党仁弘尝率乡兵二千助高祖起封长沙郡公仁弘交通豪酋纳金宝没降獠为奴婢又擅赋夷人既还有舟七十或告其赃法当死帝哀其老且有功因贷为庶人乃召五品以上谓曰赏罚所以代天行法今朕宽仁弘死是自弄法以负天也人臣有过请罪于君君有过宜请于天其令有司设□席于南郊三日朕将请罪房元龄等曰宽仁弘不以私而以功何罪之请百僚顿首三请乃止　太宗以英武定天下然其天姿仁恕初即位有劝以威刑肃天下者魏征以为不可因为上言王政本于仁恩所以爱民厚俗之意太宗欣然纳之遂以宽仁治天下而于刑法尢慎　按高祖窦皇后传太宗生有二龙之符后于诸子中最笃爱后即位过庆善宫览观梗欷顾侍臣曰朕生于此今母后永违育我之德不可报因号恸左右皆流涕乃享后于正寝他日幸九成宫梦后若平生既寤潸然不自胜明日诏有司大发仓赈贫瘠以为后报焉　按同安公主传同安公主高祖同母媦也下嫁隋州刺史王裕贞观时以属尊进大长公主尝有疾太宗躬省视赐缣五百姆侍皆有赉予　按□悼王元亨传元亨贞观二年授金州刺史之藩太宗怜其幼思之数遣使为劳问赐金盏以娱乐之按大唐新语武德中以景命惟新宗室犹少至三从弟侄皆封为王及太宗即位问群臣曰遍封宗子于天下便乎封德彝对曰不便历观往古封王者当今最多两汉以降唯封帝子及兄弟若宗室疏远者非有大功并不得滥居名器所以别亲疏也太宗曰朕为百姓理天下不欲劳百姓以养己之亲也于是疏属悉降爵为公　武德九年十一月太宗始躬亲政事诏曰有隋御宇政刻刑烦上怀猜阻下无和畅致使朋友游好庆吊不通卿士联官请问斯绝自今已后宜革前弊庶上下交泰品物咸通布告天下使知朕意由是风俗一变浇漓顿革　契苾何力铁勒酋长也太宗征辽以为前军总管军次白雀城被□中腰疮重疾甚太宗亲为傅药　太宗尝止一树下曰此嘉树宇文士及从而美之不容口太宗正色谓之曰魏征尝劝我远佞人我不悟佞人为谁意欲疑汝而未明也今乃果然士及叩头谢按酉阳杂俎太宗尝观渔于西宫见鱼跃焉问其故渔者曰此当乳也于是中网而止　贞观中忽有白鹊构巢于寝殿前槐树上其巢合欢如腰鼓左右拜舞称贺上曰我尝笑隋炀帝好祥瑞瑞在得贤此何足贺乃命毁其巢鹊放于野外按唐鉴太宗贞观二年畿内有蝗上入苑中掇数枚祝之曰民以谷为命而汝食之宁食吾之肺肠举手欲吞之左右谏曰恶物恐成疾上曰朕为民受灾何疾之避遂吞之是岁蝗不为灾按册府元龟太宗以武德九年八月甲子即位是月癸酉诏曰爰始正家刑于四海王者内职取象天官上备列位之序下供扫除之役肇自古昔具有节文末代奢淫搜求无度朕嗣膺宝历抚育黔黎克己厉精庶几至理顾省宫掖其数实多恐兹幽闭久离亲族一时减省各从罢散归其戚属任从婚娶自是后宫及掖庭前后所出三千余人又在内鹰狗貀等并委五坊使量留余并解放九月遣殿中监卢宽将军赵绰送突厥还蕃颉利献马三千匹羊万口帝不受诏颉利所掠中国户口者令归之　贞观二年四月诏曰隋运将尽群凶鼎沸干戈不息饥馑相仍流血成川暴骸满野朕往因军旅周览川原每所临视用伤心虑自祗膺宝命义切哀矜虽道谢姬文而情深掩胳诸有骸骨暴露者宜令所在官司收敛瘗埋称朕意焉八月帝以军国无事每日视膳于西宫　三年正月戊午帝有事于太庙至太穆皇后神主悲恸呜咽伏地不能兴侍卫者莫不歔欷先是帝在髫□穆后于诸子之中独所钟爱自穆后寝疾朝夕侍侧不解衣冠所进汤药必先尝之及丁穆皇后忧毁瘠三年杖而能起　四年六月高祖不豫帝废朝视药膳于大安宫如家人之礼辛卯有瘳百寮称庆诏曰书不云乎一人有庆兆民赖之朕虔奉大安爱敬崇极日严之养祗栗斯在近日圣躬违豫寝膳有亏忧惧有怀不遑宁处博求医术备尽蠲疗祈告明灵具陈垦笃上元降福遂蒙昭佑应于康愈万福咸宜庆幸之隆实兼家国思班恺乐洽于卿士然而尚齿兴孝德教所先飨饩是加义超常等诸州都督刺史及文武官老人八十以上孝弟旌表门闾者并宜节级赐物以申飨宴庶使万国之内同此欢心施于四海皆知朕意九月诏曰突厥种落往逢灾厉病疫馑饥殒丧者多暴骸中野前后相属幽魂靡托醊奠无所永言矜悼有怀隐恻宜令所司于大业长城以南分道巡行但有骸骨之所酒脯致祭速为埋瘗务令周悉以称朕意焉十一月己丑户部奏窖苫须麻十万綟帝曰麻为靸鞋得供国用自今窖苫宜以葛蔓为之又将作大匠窦琎修营雒阳宫帝务存节俭琎乃于宫凿池起山崇饰雕丽虚费功力帝闻之大怒遽令毁之琎乃坐是免　五年二月诏曰甲兵之设事不获已义在止戈期于去杀季叶驰竞恃力肆威锋刃之下恣情剪馘血流漂杵方称快意尸若乱麻自以为武露骸封土多崇京观徒见安忍之心未弘掩胳之礼静言念此悯叹良深但是诸州有京观处无问新旧宜悉□削加土为坟掩蔽枯朽勿令暴露仍以酒脯致祭奠焉七月甲辰遣广州都督府司马长孙师往收瘗隋日战亡骸骨毁高丽所立京观八月遣使于高丽收隋战亡骸骨设祭而葬之　六月秘书少监虞世南上圣德论手诏答曰卿所论太高但朕甚寡薄恐有识者窥卿为后人所笑卿引古昔无为而治朕未敢拟伦比之近代乍逾之耳卿睹朕之始未见朕之终宜付秘书若朕能慎终如初则可为也如违此道不用后代笑卿焉　十年三月诸王归藩帝流涕而谓之曰友于之情凡人所重朕于兄弟情岂不欲同游处展亲爱邪但以天下事重方成分别不能不悲耳儿子尚或可求兄弟更不可得也遂呜咽不能止　十三年正月帝朝于献陵至小次降舆号哭入阙门西面再拜恸绝不能兴礼毕改服入于寝躬亲执馔阅高祖及先后服御之物匍匐□前悲恸左右侍御者莫不歔欷　十四年五月丁酉帝追感高祖先后同忌此月不御酒肉　十五年三月如襄城宫登子逻□见暍者僵于路驻命左右取药饮之乃苏　十六年二月壬寅帝谓侍臣曰朕顷因览刘聪传聪将为刘后起仪殿廷尉陈元达谏聪大怒命斩之刘后手疏启请甚切聪怒解而甚愧之人之读书欲广闻见行之难也朕于蓝田市木将别为一殿取制两仪仍构重阁其木已具远想聪事斯作遂止　十二月令左监门中郎将齐士员将兵卫献陵帝召士员至望见而降殿自悲咽不已谓从官曰顷属岁阴道暮情深罔极所备新衣珍馔欲以正旦奉荐园陵朕若亲行便劳扈从三元告始家有吉凶庆慰之礼咸重兹日朕不欲劳人乃自抑止因命江夏王道宗代行所献之物帝并跪授道宗　十七年二月辛巳朔帝谓侍臣曰前代皇王莫不疏弟爱子惟汉明帝曾赐诸王不令子多于弟良史书之垂美后叶我罔极之恩情锺诸弟于是内外诸王同有班赐七月癸巳司空房元龄给事中许敬宗著作佐郎敬播上所撰高祖并当朝实录各二十卷帝遣谏议大夫褚遂良读之于前始读至帝初生祥瑞遂感动流涕曰朕于今日富有四海追思膝下不可复依因悲不息命令收卷　十八年二月幸壶口村落逼侧问其受田丁三十亩遂夜分而寝忧其不给诏雍州录尢少田者给复移之宽乡四月辛亥幸九成宫己未行次显仁宫太宗手诏皇太子曰吾昨见獐鹿怀孕者多纵有空身其子甚小母□而子存者未之有也吾与汝虽复不射无仁心之人得便终无放理昆虫无知须推己以及也推己之孝于父母以及此类则天下有识者怀之推己之恶死以及虫豸含生之者何有不赖所以明日不行　十九年五月征辽次辽泽下诏曰日者隋师渡辽时非天赞从军士卒骸骨相望遍于原野良可哀叹掩胳之义抑惟先典其令并收瘗之十月班师诏初攻辽东城其中抗拒王师应没为奴婢一万四千口并遣先集幽州将分赏战士帝念其父母妻子一朝分散情甚哀之因命有司平准其直以布及钱赎为编户焉其众欢叫之声三日不息及至幽州夷俘并列于城东拜道称谢舞跃擗地宛转尘埃从行者愍之为洒泪初帝之渡辽也莫离支遣加尸城七百人戍盖牟城李绩尽掳之其人并隋军请自效帝谓之曰非不欲尔之力尔家在加尸尔为吾战彼将为戮矣破一家之妻子求一人之力用吾不忍也戊戌帝悉令禀食而放还咸曰高丽小人不知所以报天子德也　二十年十二月癸未帝谓司徒长孙无忌等曰今日吾之生日俗云生日可嘉乐于吾之情翻成感思君临天下富有四海而追求侍养永不可得仲由怀负米之恨则吾情也因泣下数行群臣并皆掩泪　二十一年六月诏曰隋末丧乱边疆多被抄掠今铁勒并归朝化如闻中国之人先在蕃内者流涕南望企踵思归朕闻之惕然深用恻隐宜遣使住燕然等州知见在没落人数与都督相计将物往赎远给程粮送还桑梓其室韦乌罗护靺羯等三部被延□抄失家口者亦令为其赎取　太宗始自襁褓瞻视举措有异于常尢为高祖穆太后之所钟爱每将随从不离左右践祚之始水旱为灾粟价腾起突厥侵抄州县骚然帝布德寰中申威遐外旬月之间九区宁谧至于进贤任能励精为政求士若不及从谏如转圜榜征儒学兴复制度礼乐毕备风教兴行下无滞才上无□政商旅野次无复盗贼外户不闭囹圄常空制御王妃公主之家及大姓豪猾之伍敛手屏迹无复侵犯亦古昔未之有也尝谓侍臣曰今天下无事四裔宾服唯须守此成功以养百姓又指殿而言曰安百姓者如造此舍经始斯毕安可改移若易一榱增一瓦人足竞践良工挥墨摇其梁栋所坏益多亦犹百姓既安因而抚养若慕奇功变法制不常其德必致劳扰又尝狩于骊山帝登山顶见围断绝顾谓从官曰此山险绝马路不通攀缘危涧人亦劳止若依军令阙围有罪朕为万姓主不可登高就下察人之过乃回马避之又尝谓侍臣曰传云己所不欲勿施于人朕今每事由己诚能自节岂独百姓不欲而必顺其情但四夷不欲亦能从其意耳又尝征辽将发定州诏以宫女十人从司徒长孙无忌表请陛下躬自度辽天下兵符及神玺悉从宫女减少将委官人天下观之以为陛下轻神器帝曰度辽者十余万人皆离家室朕将十人犹□太多夫自厚其身必劳百姓十人以主玺符足可不任官人朕心已在言前无烦公重请右卫将军陈万福违法取驿麸数石不欲加罪赐麸以愧其心帝威容甚肃百僚进见皆失其措帝知其若此每见人奏事必假借颜色使得尽言尝谓公卿曰朕见炀帝多忌朝臣不语非以待下者也朕欲上和下睦君臣一体遂语百僚日午事隙各归第所有情好任其往来虚怀博纳不欲见人之短又谓群臣曰朕比许上封事者欲知国家臧否政教得失而无识人因此兼言公等过朕皆弃而不览想不以怀疑　太宗尝辟人从两骑幸故未央宫遇一卫士佩刀不去车驾至惶惧待罪太宗谓之曰仗司之失非汝之罪今若付法当死者便数人我不忍因赦之而去高宗
按旧唐书高宗本纪高宗以贞观五年封晋王幼而岐嶷端审宽仁孝友初受孝经于著作郎萧德言太宗问曰此书中何言为对曰夫孝始于事亲中于事君终于立身君子之事上进思尽忠退思补过将顺其美匡救其失太宗大悦曰行此足以事父兄为臣子矣及文德皇后崩晋王时年九岁哀慕感动左右太宗屡加慰抚十八年太宗将伐高丽命太子留镇定州及驾发有期悲啼累日因请飞驿递表起居并递敕垂报许之飞表奏事自此始也及军旋太子从至并州太宗患痈太子亲吮之扶辇步从数日按大唐新语崔善为明天文历筭晓达时务为尚书左丞令史恶其明察乃为谤书曰崔子曲如钩随时待封侯高宗谓之曰浇薄之后人多丑政昔北齐奸吏歌斛律明月高纬暗主遂灭其家朕虽不明幸免斯事乃构流言者罪之按册府元龟高宗为晋王始年九岁居长孙皇后丧哀慕不能自胜太宗尝加慰抚由是特深宠异贞观十六年立为皇太子二十三年从幸翠微宫太宗苦痢增剧太子侍疾旬日之间发有变白者太宗泣曰吾闻古之孝者不过文王汝今数日不食昼夜不离吾侧口尝汤药盛年鬓则变白汝之孝敬过文王矣吾虽殒没亦无所恨及太宗灵驾将引帝号叫自投于地扳辒车哽恸摧裂大军悲哭不能自胜　永徽二年四月己丑以将忌日令有司进素食太常停教终于五月自三年丧毕朔望未御正殿百僚上表请乞九月辛卯始御太极殿自此每五日一度太极殿视事十一月辛酉亲祀南郊黄门侍郎宇文节奏言依议明日朝群臣陈乐悬请奏九部乐帝曰被甲而舞者情不忍观所司更不宜设言毕惨怆久之初太宗在藩乐工为秦王破阵乐舞以歌用兵之妙贞观初以为武舞每燕享奏乐必陈之至是停于殿廷所作而所司依前习之　三年正月丙子亲祠太庙及布币裸献至太宗神座俯伏感恸悲不自胜侍卫者皆歔欷莫能仰视　六年春正月壬申朔亲谒昭陵文武百僚及宗室子孙并陪位帝降辇易服行哭就位再拜擗踊礼毕又改服奉谒寝宫其崇圣宫妃嫔太长公主以下及越赵二国太妃等先于神位左右侍列如平生帝入寝哭踊绝于地进至东阶西面再拜号恸久之乃进太牢之馔加珍馐具品引太尉长孙无忌司空李绩越王福曹王明左屯卫大将军程知节并入执爵进俎帝至神座前拜哭奠馔阅先帝先后衣服拜辞讫行哭出寝北门乃御小辇还行宫十一月戊子诏曰少府监非军国所需宗庙之用并不须饰以珠玉诸州尝贡珠宝者并宜停进其市肆间不得更为雕镂及货鬻珠宝金银等物　显庆元年正月甲午诏曰为国之道必崇简惠正家之义允归俭约故知兴替之本得失之基爰自六宫刑于四海既而西都之后累叶骄奢东汉之君相继淫侈魏庭晋室采择无厌水运仓积选纳逾广节文既废怨旷滋深糜费极多流弊忘反朕以寡薄嗣奉瑶图临驭八纮亭育万类向隅之念每切于忧兢纳隍之心实劳于夙夜率由成训仰遵先旨即位之初备加宽贷年老宫人已令放出椒掖之内人数犹多久离亲之欢长供扫除之役永年幽闭良深矜悯又去年霖雨颇伤苗稼在于州县非无乏少资给后庭有妨国用宜申兹大造更量放出宫人可令宫司料简具录名帐所司依状散下归其戚属若无近亲任求配偶所在官府存心安置勿使轻薄之徒辄行欺诱空有窃资之弊更无偕老之托务加存恤令遂所怀龙朔元年十月狩于陆浑县较猎于韭山帝身射禽兽获鹿及雉兔数十令代宫厨应烹之羊尽放令长生焉　二年六月癸亥诏曰比每诞育王子公主诸亲庆贺多进锦绣纂组金银雕镂虚有糜费深乖节俭自今以后即宜并停　咸亨四年正月诏咸亨初百姓遗弃男女有收养及驱使者听量酬衣食之直放还本家闰五月禁作捕鱼营圈取兽中宗
按册府元龟中宗为皇太子大足元年从则天幸京师时属凝寒亲捧天后足步从一里余天后大悦下制褒美宣付史官　神龙元年正月即位麟台监张易之等先以潜图逆乱伏诛诏有与易之往复书疏并焚之用安反侧百僚莫不称庆　二年五月有司以则天皇后服满三十六日请帝及百僚并从权制改服惨服帝不许竟服衰麻唯公卿以下听服惨服帝自居谅暗令所司唯进仓米薄粥豆卢钦望以帝素有气疾上表乞少进美膳加以姜桂制不许　景龙二年十二月幸汉故未央宫旧基引从臣赐宴有群鹿经于御前羽林骑士获之以献帝皆命放之睿宗按旧唐书睿宗本纪睿宗高宗第八子中宗母弟谦恭孝友仪凤三年封豫王嗣圣元年则天临朝废中宗为庐陵王立豫王为皇帝仍临朝称制及革命改国号为周降帝为皇嗣徙居东宫具仪一比皇太子圣历元年中宗自房陵还帝数称疾不朝请让位于中宗则天遂立中宗为皇太子封帝为相王按册府元龟睿宗唐隆元年六月制宫人比来取在京百姓女子入宫者令放出元宗
按旧唐书元宗本纪先天二年八月壬辰制曰凡有刑人国家常法掩胳埋胔王者用心自今已后辄有屠割刑人骨肉者依法科残害之罪按唐书刑法志元宗初即位励精政事常自选太守县令告戒以言而良吏布州县民获安乐二十年间号称治平衣食富足人罕犯法是岁刑部所断天下死罪五十八人往时大理狱相传乌鹊不栖至是有鹊巢其庭树群臣称贺以为几至刑措　按让皇帝宪传宪始王永平文明元年武后以睿宗为皇帝故宪立为皇太子睿宗降为皇嗣更册为皇孙与诸王皆出阁开府置官属元宗进宪太尉历泽岐泾三州刺史初帝五子列第东都积善坊号五王子宅及赐第上都隆庆坊亦号五王宅元宗为太子尝制大衾长枕将与诸王共之睿宗知喜甚及先天后尽以隆庆旧邸为兴庆宫而赐宪及薛王第于胜业坊申岐二王居安兴坊环列宫侧天子于宫西南置楼其西署曰花萼相辉之楼南曰勤政务本之楼帝时时登之闻诸王作乐必亟召外楼与同榻坐或就幸第赋诗燕嬉赐金帛侑欢诸王日朝侧门既归即具乐纵饮为乐如是岁月不绝所至辄中使劳赐相踵世谓天子友悌古无有者帝于敦睦盖天性然虽谗邪乱其间而卒无以摇时有鹡鸰千数集麟德殿廷翔栖浃日左清道率府长史魏光乘作颂以为天子友悌之祥帝喜亦为作颂宪尤谨畏未尝干政而与人交帝亦信重尝以书赐宪等曰魏文帝诗西山一何高高高殊无极上有两仙童不饮亦不食赐我一丸药光耀有五色服之四五日身体生羽翼朕每言服药而求羽翼宁如兄弟天生之羽翼乎陈思王之才足以经国绝其朝谒卒使忧死魏祚未终司马氏夺之岂神丸效耶虞舜至圣舍象傲以亲九族九族既睦平章百姓今数千载天下归善焉此朕废寝忘食所慕叹也顷因余暇选仙录得神方云饵之必寿今持此药愿与兄弟共之偕至长龄永永无极也后申王等相继薨唯宪在帝亲待愈益厚每生日必幸其第为寿往往留宿居常无日不赐遗尚食总监及四方所献酒酪异馔皆分饷之宪尝请岁尽录赐目付史官必数百纸后有疾护医将膳骑相望也僧崇一者疗之少损帝喜甚赐绯袍银鱼已而疾寖剧薨帝失声号恸左右皆泣下帝以宪实推天下有高世之行非大号不称乃追谥让皇帝遣尚书左丞相裴耀卿太常卿韦绦持节奉册其子琎表陈宪宿素退让不敢当大号制不许　按惠文太子范传范爱儒士无贵贱尽礼与阎朝隐刘廷琦张谔郑繇等善常饮酒赋诗相娱乐驸马都尉裴虚己善谶纬坐私与范游徙岭南延琦贬雅州司户谔为山茌丞然帝与范无少间也谓左右曰兄弟情天至于我岂有异哉趋竞者强相附我终不以为纤介　按惠宣太子业传业始王赵开元初进太子少保即拜太保帝爱之常被疾帝自祝禬既愈幸其第置酒赋诗为初生欢帝常不豫业妃弟内直郎韦宾与殿中监皇甫恂妄言休咎事宾坐死恂贬锦州刺史妃恐降服待罪亦不敢入谒帝闻遽召之业伏殿下请罪帝趋就执其手曰吾所猜于兄弟者天地共咎之遂复燕欢仍谕妃复位俄进司徒　按韩休传帝常猎苑中或大张乐稍过差必视左右曰韩休知否已而疏辄至尝引鉴默不乐左右曰自韩休入朝陛下无一日欢何自戚戚不逐去之帝曰吾虽瘠天下肥矣且萧嵩每启事必顺旨我退而思天下不安寝韩休敷陈治道多讦直我退而思天下寝必安吾用休社稷计耳　按哥舒翰传安禄山反帝拜翰太子先锋兵马元帅翰为人少恩军行未尝恤士饥寒帝令中人袁思艺劳师士皆诉衣服穿空帝即斥御服余者制袍十万以赐其军按本事诗开元中颁赐边军纩衣制于宫中有兵士于短袍中得诗曰沙场征戍客寒苦若为眠战袍经手作知落阿谁边蓄意多添线含情更着绵今生已过也重结后身缘兵士以诗白于帅帅进之元宗命以诗遍示六宫曰有作者勿隐吾不罪汝有一宫人自言万死元宗深悯之遂以嫁得诗人仍谓之曰我与汝结今身缘边人皆感泣按明皇十七事元宗西幸车驾自延英门出杨国忠请由左藏库而去从之望见千余人持火炬以候上驻跸曰何用此为国忠对曰请焚库积无为盗守上敛容曰盗至若不得此当敛于民不如与之无重困吾赤子也命撤火炬而后行闻者皆感激流涕迭相谓曰吾君爱民如此福未艾也虽太王去豳何以过此乎　元宗始入斜谷也早烟霞甚晦知顿使韦倜于野中得新熟酒一壶跪献于马首者数四上不为之举倜惧乃注以他器引满于前上曰卿以我为疑耶始吾御宇之初尝饮大醉损一人吾悼之因以为戒迨今四十余年未尝甘酒指力士及近侍曰此辈皆知之非绐卿也从臣闻之无不感悦上孜孜儆戒也如是富有天下五十载岂由斯道乎按册府元龟元宗生而聪明睿哲及长宽仁孝友识度弘远英武果断不拘小节　先天元年十二月诏曰犬以守御鸡以司晨有用于人不同常畜好生之德遍宜令及自今并不得屠杀　二年八月戊午敕曰礼曰宁俭书戒无逸约费啬财为国之本至于赐酺合宴正欲与人同观广为聚敛故非取乐之意况自徇于奢是不戒也心劳于伪是不经也殷监于此良用怃然自今以后凡两京及天下所作山车旱船结彩楼阁宝车等无用之物并宜禁断　开元二年七月乙未内出珠玉锦绣于殿庭焚之敕曰朕闻珠玉饥不可食寒不可衣故汉文云雕文刻镂伤农事锦绣纂组害女工农事伤则饥之本女工害则寒之源又贾生有言曰夫人一日不再食则饥终岁不制衣则寒饥寒切体慈母不能保其子君焉得以有其民哉朕以眇躬托于王公之上曷尝不日旰忘食未明求衣使反朴还淳家给人足而仓廪未实饥馑相仍水旱或僭糟糠不厌静思厥故皆朕之咎故有酒浆藿肉玉食锦衣互相夸尚浸成风俗夫令之所施惟行不惟反人之化上从实不从言是以古先哲王以身率下如风之靡何俗不易此事近有处分当以施行朕若躬服珠玉日玩锦绣而欲公卿节俭黎庶敦朴是扬汤止沸涉海无濡不可得也是知文质之风自上而始朕欲捐金弃玉塞本澄源所以服御金银器物今付有司令铸为铤仍贮掌以供军国珠玉之货无益于时并宜焚于殿前用绝浮竞至诚所感期于动天况凡百官有违朕命其宫掖之内后妃以下咸服澣濯之衣永除珠翠之饰当使金土同价风俗大行日用不知克臻至道布告遐迩如朕意焉戊戌诏天下更不得采取珠玉刻镂器玩造作锦绣珠绳织成帖绦二色绫绮罗作龙凤禽兽等异文字及坚锦文者决一百受雇工匠降一等科之两京及诸州旧有官织锦坊宜停　开元二年十月诏曰乞力徐等天迷神怒背义忘恩悯其下人制在凶帅积骸暴露润草涂原言念于兹岂忘恻隐其吐蕃战死人等宜令所在州县速与瘗埋俾有申于吊拯庶无隔于中外　三年二月北庭都护郭虔瓘破吐蕃及突厥默啜以其俘来献帝谓俘囚曰尔等背恩作逆罪不容诛念尔等无知特宜释放　五年七月陇右节度郭知运大破吐蕃献俘于阙下帝悉免而抚之分配诸州为编户亲语之曰吐蕃俘囚等是尔蕃部于我国家送款降婚分之疆界我不尔诈尔无我虞近年尔忽从凶猾不守诚信犯我群牧侵我州军既藉防闲故有经略临阵所掳准例应诛我情在好生今为尔屈法并舍尔等性命作诸州编户即宜听有司处分十一月丙辰诏曰自古见其生不食其肉资其力必报其功马牛驴皆能任重致远济人使用先有处分不令宰杀如闻比来尚未全断群牧之内此弊尤多自今以后非祠祭所须更不得进献牛马驴肉其王公已下及天下诸州诸军宴设及监牧皆不得辄有杀害仍令州县及监牧使诸军长官切加禁断兼委御史随事纠弹十二月己丑敕令在遏密又逼忌辰起今日后至来年正月上旬并进蔬食所司准式此限内仍令都城禁屠杀　十二年正月戊寅敕曰朕闻舞者所以节八音而行八风岂徒夸诩时代眩曜耳目而已也自立云韶内府百有余年都不出于九重今欲陈于万姓冀与群公同乐岂独娱于一身且珠翠绮罗孰非珍玩常念百金之费每惜十家之产是以所服之服俱非绮罗所冠之冠亦非珠翠若弋绨之制大帛之衣德虽谢于古人俭不忘于曩哲庶群公观此当体朕之不奢　十二年四月陇右节度使王君破吐蕃来献捷帝谓吐蕃俘囚等曰凡属俘囚法当处死我好生恶杀覆育万方今舍汝性命以申含养十月将封泰山诏曰自古明王仁及万物今助天孳育方欲告成其缘祭祀及在路供顿牺牲饩牵礼不可阙除此之外天下诸州并令断屠及渔猎采捕驾回至京师依常式　十七年十一月谒乔陵帝望陵涕泣哀感左右升奉先县为赤县以所管万三百户供奉陵寝　二十一年正月制曰献岁之吉迎气方始教顺天时无违月令所由长吏可举旧章诸有藏伏孕育之物蠢动生植之类慎无杀伐致令夭伤　天宝元年正月改元诏曰禁伤麛卵以遂生成自今后每年春天下宜禁弋猎采捕五载正月诏曰永言亭育仁慈为本况乎春令义□发生其天下弋猎采捕宜明举旧章严加禁断宣布中外令知朕意　六载正月诏曰今属阳和布气蠢物怀生在于含养必期遂生如闻荥阳仆射陂陈留郡蓬池等采捕极多伤害甚广因循既久深谓不然自今以后特宜禁断各委所由长官严加捉搦辄有违犯者白身决六十仍罚重役官人具名录奏当别处分其仆射陂仍改为广仁陂蓬池改为福源池庶弘大道之仁以广中孚之化又诏曰祭祀之典牺牲所备将有达于虔诚盖不资于广杀况牛之为畜人实有赖既功施播种亦力被车舆自此余牲尤可矜悯况前圣有作难为尽废明神克享亦在深仁自今以后每大祭祀应用骍犊宜令所司量减其数仍永为常式　十四载正月诏曰阳和布气庶类滋长助天育物须顺发生宜令诸府郡至春末已后无得弋猎采捕严加禁断必资杜绝肃宗
按旧唐书肃宗本纪至德二载春正月庚戌朔上通表入蜀贺上皇上皇在蜀每得上表疏讯其使者知上涕恋晨省乃下诏曰至和育物大孝安亲古之哲王必由斯道朕往在春宫尝事先后问安靡阙视膳无违及同气天伦联华棣萼居常共被食必分甘今皇帝奉而行之未尝失坠每有衔命而来戒途将发必肃恭拜跪涕泗涟洏左右侍臣罔不感动间者抱戴赤雀白狼之瑞接武荐臻此皆皇帝圣敬之符孝友之感也故能诞敷德教横于四海信可以光宅寰宇永绥黎元者哉十二月丙午上皇至自蜀上至望贤宫奉迎上皇御宫南楼上望楼辟易下马趋进楼前再拜蹈舞称庆上皇下楼上匍匐捧上皇足涕泗呜咽不能自胜遂扶侍上皇御殿亲自进食自御马以进上皇上马又躬揽辔而行止之后退上皇曰吾享国长久吾不知贵见吾子为天子吾知贵矣上乘马前导自开远门至丹凤门旗帜烛天彩栩夹道士庶舞忭路侧皆曰不图今日再见二圣百寮班于含元殿上皇御殿左相苗晋卿率百辟称贺人人无不感咽礼毕上皇诣长乐殿谒九庙神主即日幸兴庆宫上请归东宫上皇遣高力士再三慰譬而止　三载正月乙酉敕因乱所失库物先差使收检如闻下吏因便扰人其搜检使一切并停务令安辑按册府元龟肃宗始五岁聪明秀异及长英睿有谋略仁爱孝友得之天性有检制规矩临事立断应若雷霆　至德二年十二月诏宫女及狗豽鸡鹰鹞之数宜即停减屋宇车舆衣服器用并宜准式珠玉宝钿平脱金泥织成刺绣之类一切禁断　三年正月诏曰国有五典幽闭为重刑有六宫明章内理所以教之阴礼诏之御服至于衡紞纮綖之美织绵纩之事任适于用则有司存焉顷年已来仍遭寇盗违其情性则谪见天象恣其供亿则糜费国储非以达冤烦振系滞之义也宜于内人三千人各任其嫁其年老及疾患如无近亲收养散配诸寺安置待有去处一任东西仍各与一房资财以充粮用并委府县官勾当勿使侵凌以成朕无为之化也　干元元平十一月元宗幸华清宫还帝至灞上迎候下马趋进百余步再拜舞蹈前抱元宗足元宗抚帝背帝又控辔行数十步有命乃止　二年正月戊寅帝耕籍田先至于先农之坛因阅耒耜有雕刻文饰者谓左右曰田器农人执之在于朴素岂贵文饰乎乃命撤之下诏曰古之圣王临御天下莫不务农敦本宝俭为先盖用勤身率下也属东耕启候爰是籍田将欲劝彼蒸人所以执兹耒耜如闻有司所造农器妄加雕饰殊非典章况绀辕缥轭固前王有制崇奢尚靡谅为国所疵静言思之良用叹息岂朕法尧舜重茅茨之意邪其所造雕饰者宜停仍令有司依农用常式即别改造庶万方黎献知朕意焉三月壬寅诏曰朕闻古者皇王乘时致理莫不上稽天象下顺人心所以革弊移风推诚布化也朕自纂膺鸿业再复寰区何尝不勤己励精兢兢业业一物失所爰轸纳隍之忧四方未宁深怀驭朽之惧顷虽沿革之令随事每下而弛张之要未得其宜遂使人瘼尚繁寇虞犹梗有乖政本谅在朕躬用怀酌损之仪庶□维新之典自今已后常膳及服御等物悉从节减周身之外一切并停武德中尚作等坊除造赏物赐蕃客将士器物及军戎祠祭所要余并停　上元元年七月殿中监李辅国矫诏自兴庆宫移太上皇于大内帝更选择后宫及上皇素所爱幸并妓乐百余人令于西宫备洒扫又有诏令万安咸宜二长主侍养上皇至于服御馔食穷以珍奇视膳问安加于常日异方进献先到西宫国之大事咨之可否然帝从此怏怏成病常涕泣不乐每西宫朝见呜咽不能自胜侍臣感动天下称孝由此常欲诛辅国会疾甚竟不行　二年八月壬申内宴宰臣已下内出妓乐不过数人甚俭司徒兼中书令郭子仪等上表曰臣闻古先哲王莫不崇俭以阜时戒奢以敦本勤以树善利在化淳伏惟干元大圣光天文武孝感皇帝陛下缵成盛业备历诸难功存造化泽被甿俗至于服用之饰声乐之娱宜有所增加以彰圣德今月十六日臣等伏蒙天恩幸沾内宴切见后庭妓乐其数非多衣制俭薄颇为逼下顾无丽绮之玩是行质素之风恭惟睿慈允臻于道昔汉文帝念中人之产晋武焚外国之裘皆抑止于有余匪谦让于当分以今比古无德而称况圣作物睹着自格言上行下效存于理体陛下以农桑未乂军务犹虞思惩富教之繇率先俭约之化康宁之福莫尚于此臣等备位宰臣职当毗赞恐圣烈无纪臣下未知请编之史策宣下中外诏曰俭德之恭约失者鲜格言为重理道在兹朕志复淳源用济海内振其元化镜以至清非谓艰难之时自崇朴素之本无声之乐庶闻于四方曳地之衣将比于前古且率人而自我亦揉木而销金为君之难事当乎增损肱股之义务在乎弼违期于启沃之勤不在延君之誉为人上者此道惟常岂可付以史官宣于中外载循来表殊匪朕怀翼日太子宾客韩择木入奏因奉贺节俭妓乐衣无绮绣之饰食无珍羞之具上因出衣袖以示之曰朕此衣已三度浣矣代宗
按旧唐书代宗本纪元宗诸孙百余上为嫡皇孙宇量弘深宽而能断喜惧不形于色仁孝温恭动必由礼幼而好学尤专礼易元宗钟爱之　大历四年秋七月癸未诏至理之代先德后刑上欢然以临下下欣然而奉上祸乱不作法令可施去圣久远薄于教化简书填委狱颂烦兴苛吏舞文冤人致辟思欲刷耻改行厥路无由岂天地父母慈爱之意也朕主三灵之重托群后之上夕惕若厉不敢荒宁内访卿士外咨方岳日不暇给八年于兹而大道淳风郁而不振四郊多垒连岁备边师旅在外役费尢广赋役转输疾耗吾人困竭无聊穷斯滥矣下庶暗昧不见刑网戎士在军未习法令犯禁抵罪其徒实繁狴犴之间未详事实吏议不决动淹时月伤沮和气屡彰咎征此皆朕之不明教之未至上失其道而绳下以刑敢不罪己以答灾眚人者君之支体害之则君有所伤刑者教之辅助失之则人无所措虑有冤滥惨然忧伤用明慎罚之典俾弘在宥之泽其天下见禁囚死罪降从流流已下释放左降流人移隶等委司奏听进旨如闻州县官比来率意恣行粗杖不依格令致使殒毙深可哀伤频有处分仍闻乖越自今已后非灼然□害不得辄加非理所司严加纠察以闻十一月辛未禁畿内弋猎　九年三月丙午禁畿内采捕渔猎目正月至五月晦永为常式按册府元龟代宗天纵圣德仁孝友悌至性过人聪明神武温恭简敬动必由礼及即位取则二仪推诚万方含弘光大宽而能断圣德在人而不有神功格天而不言可谓中兴之主　宝应元年六月戊午敕尚食等厨三分量减一分所司不得辄有奏请至秋熟后任依常式十二月戊辰诏曰凡在生灵合登仁寿自逢艰阻多致伤残或寇盗为灾毙于锋镝或岁时不稔道殣相望枯骨转尸多未埋瘗朕为人父母良深悯恻将何以示掩胳之礼昭葬骨之仁永念前修岂忘古训其京畿内外应有旧骸骨宜令京兆府即勾当收拾埋瘗仍令中使与所繇计会致祭（按宝应系　肃宗年号代宗于是年四月即位故云）

德宗
按旧唐书德宗本纪大历十四年五月即位闰五月丙子诏诸州府新罗渤海岁贡鹰鹞皆停癸未停梨园使及伶官之冗食者三百人留者皆隶太常丙戌诏禁天下不得贡珍禽异兽银器勿以金饰秋七月癸酉诏减宫中服御常贡者千数　兴元元年四月辛丑朔时将士未给春衣上犹夹服汉中早熟左右请御暑服上曰将士未易冬服独御春衫可乎俄而贡物继至先给军士始御之　贞元二年四月辛巳陕州观察使李泌奏卢氏山冶出瑟瑟请禁以充贡奉上曰瑟瑟不产中土有则与民共之任人采取按唐书李泌传代宗将葬帝号送承天门而辒车行不中道问其故有司曰陛下本命在午故避之帝泣曰安有枉灵驾以谋身利命直午而行按杜阳杂编德宗皇帝英明果断无以比德每进用公卿大臣莫不出自宸衷若闻一善可录未尝不称奖之百官对□如稍称旨无不抬眉耸听朝退即辄书其姓名于座侧或有奖用多所称职故卿大夫已下谓上圣英睿每与宰臣从容询访时政往往呼其行第其尚贤进善皆此类也按唐国史补元载之败其女资敬寺尼真一纳于掖庭德宗即位召至别殿告其父死真一自投于地左右皆叱之上曰焉有闻亲之丧责其哭踊遂令扶出闻者殒涕按因话录德宗初嗣位深尚礼法谅暗中召韩王食马齿羹不设盐酪皇姨有寡居者持节入宫妆饰稍过上见之极不悦异日如礼乃加敬焉按册府元龟德宗以大历十四年五月即位以文单国累献驯象凡四十有二皆豢于禁中有善舞者以备元会庭实至是悉令放于荆山之阳及鹰隼豹豽斗鸡猎犬皆放之又出宫人数百人闰五月辛巳诏曰邕府岁贡奴婢使其离父母之乡绝骨肉之恋非仁也罢之六月己亥敕曰乘舆服御量加减省务敦质素天下进献事缘郊祀陵庙所须依前勿阙余并撙节归于省约奇器异服锦绣珠玉等并不得辄有进献七月庚午诏王者不宝远物所宝惟贤故尧设茅茨禹卑宫室光武舍去宝剑顺帝封还大珠朕仰止前王思齐朴素邕州所奏金坑诚为润国害人放利非朕素怀方以不贪为宝惟德其物岂兹难得之货生其可欲之心耶其金坑任人开采官不得占贞元中尝谓宰臣曰先师有云居上不宽吾何以观而今已后朕务行宽大之令百寮有才能而行有不周者当弃瑕录用无求备于一人顺宗
按旧唐书顺宗本纪顺宗德宗长子贞元二十一年正月癸巳即位三月庚午出宫女三百人于安国寺又出掖庭教坊女乐六百人于九仙门召其亲族归之　按本纪论顺宗为太子性宽仁有断礼重师傅必先致拜从幸奉天贼泚逼迫常身先禁旅乘城拒战督励将士无不奋激德宗在位岁久稍不假权宰相左右幸臣如裴延龄李齐运韦渠牟等因间用事刻下取功而排陷陆贽张滂辈人不敢言太子从容论争故卒不任延龄渠牟为相尝侍宴鱼藻宫张水嬉彩舰雕靡宫人引舟为棹歌丝竹间发德宗欢甚太子引诗人好乐无荒为对每于敷奏未尝以颜色假借宦官居储位二十年天下阴受其赐按册府元龟顺宗贞元二十一年二月即位甲子诏曰清净者理国之本恭俭者修己之端朕临御万邦方弘此道苟可济物予何爱焉宫掖之中宜先省约其后宫细人子弟音声人等并宜放归亲族
　君德部汇考四
　　唐二
宪宗
按旧唐书宪宗本纪宪宗受内禅即皇帝位升平公主进女口十五人上曰太上皇不受献朕何敢违其还郭氏荆南献龟二诏曰朕以寡昧纂承丕业永思理本所宝惟贤至如嘉禾神芝奇禽异兽盖王化之卢美也所以光武形于诏令春秋不书祥瑞朕诚薄德思及前人自今已后所有祥瑞但令准式申报有司不得上闻其奇禽异兽亦宜停进　元和元年春正月癸未诏以太上皇旧恙愆和亲侍药膳起今月十六日已后权不听政　八年六月辛丑出宫人二百车任从所适以水灾故也按唐书刑法志宪宗英果明断自即位数诛方镇欲治僭乱一以法度然于用刑喜宽仁　按李绛传元和六年以绛同中书门下平章事尝盛夏对延英帝汗浃衣绛欲趋出帝曰朕宫中所对惟宦官女子欲与卿讲天下事乃其乐也教坊使称密诏阅良家子及别宅妇人内禁中京师嚣然绛上疏帝曰朕以丹王等无侍者比命访闾里以赀致之彼不喻朕意故至哗扰乃悉归所取按杜阳杂编宪宗皇帝宽仁大度不妄喜怒及便殿与宰臣言政事莫不严肃容貌是以进善黜恶俗泰刑清而天下风化矣或延英入阁未尝不以生民哀乐为意或四方进歌舞妓乐上皆不纳则谓左右曰六宫之内嫔御已多一旬之中资费盈万岂可剥肤捶髓强娱耳目焉其俭德忧人皆此类也按册府元龟元和元年正月福建道送到吐番生口七十人诏给递乘放归其国　二年春正月庚寅朝享于太庙初次诸室帝皆尽诚敬至德宗顺宗宗室悲涕呜咽若不自胜侍臣及举册官皆相顾感泣五年十一月丙午帝谓宰臣曰朕以禁中旧殿岁久危坏昨令有司经度资费多少意欲渐葺构之所冀成功不毁但缘国用未赡物力犹诎是以每务简俭情在不劳至于车服饮食亦深畏奢侈以是思之不知竟可营造否权德舆对曰陛下以至德爱人情存节用此实为理之本仲尼谓大禹卑宫室菲饮食恶衣服以为无间然汉文帝欲起露台召匠计之直百金帝曰中人十家之产吾奉先帝宫室常恐羞之何以台为遂止是以文帝之代四海庶富民俗礼让一岁断狱纔百人几致刑措前史以为美谈后王用为师表且简则不劳人俭则不废财人安财足天下自化上好奢侈则下亦变风人务纵欲争夺自起今陛下至诚恭俭有过昔王卑躬爱人动务至理实天下苍生幸甚　十年九月诏泽潞及凤翔天藏军每进鸡子既伤物性又劳人力宜停进十二月诏出宫人七十三人分置京城寺观有家者归　元和末光禄卿杨元卿奏曰淮西平甚有宝货及犀带臣知之往取必得帝曰朕本讨贼为人除害今贼平人安则我求得矣宝货犀带非所求也后勿言此按帝鉴图说宪宗四年南方旱饥命左司郎中郑敬等为江淮两浙荆湖襄鄂等道宣慰使赈恤之将行上戒之曰朕宫中用帛一匹皆籍其数惟赒救百姓则不计费卿辈宜识此意勿效潘孟阳饮酒游山而已穆宗
按册府元龟穆宗宽仁大度天资博厚喜愠不形于外元和末帝在东宫时侍读谏议大夫韦绶奏帝学书至依字辄去其傍人字臣问之故答曰君父每以此字可天下之奏臣子岂合书之宪宗深嘉叹焉穆宗以元和十五年正月即位御丹凤楼大赦诏掖庭籍没罪人妻女等宜并放归亲族八月帝御丹凤楼大赦诏诸军先擒吐蕃配在诸处者并放国归愿住者亦听九月江南西道奏配到吐蕃一百六人准赦条流七十四人愿归本县余并请住诏给衣递乘发遣其诸道愿归者准此处分　长庆元年正月庚子享太庙至顺宗宪宗二室歔欷流涕侍臣从官皆感动七月十六日大赦制李师道吴元济自绝于天并从诛灭念其祖父尝事先朝坟墓所在并不得令人擅有毁废　二年十二月丁亥朔诏五坊鹰隼及备打猎狐兔等悉放之敬宗
按册府元龟敬宗以长庆四年正月即位二月诏先在掖庭宫人家口并配内阃年深宫人等并放出外任其所适又诏老人及残疾不堪使役并有父母羸老疾病者并委所司选择放出　宝历元年正月赦先擒获吐蕃生口配流诸处者委本道资给放还边土仍不得更受投降人并擒捉人生口四月泾原节度使杨元卿奏当管平凉镇守得投降吐蕃刘师奴诏委元卿准近赦送还本国　二年二月凤翔节度使进到落蕃回鹘四人敕旨令付鸿胪寺待有还蕃使即放归国文宗
按旧唐书文宗本纪太和二年五月庚子敕应诸道进奉内库四节及降诞进奉金花银器并纂组文绫缬杂物并折充铤银及绫绢其中有赐与所须待五年后续有进止帝性恭俭恶侈靡庶人务敦本故有是诏　三年九月辛巳敕两军诸司内官不得着纱縠绫罗等衣服帝性俭素不喜华侈驸马韦处仁戴夹罗巾帝谓之曰比慕卿门地清素以之选尚如此巾服从他诸戚为之唯卿非所宜也十一月甲申禁止奇贡四方不得以新样织成非常之物为献机杼纤丽若花丝布撩绫之类并宜禁断敕到一月机杼一切焚弃　四年夏四月壬戌诏曰俭以足用令出惟行着在前经斯为理本朕自临四海愍元元之久困日昃忘食宵兴疚怀虽绝文绣之饰尚愧茅茨之俭亦谕卿士形于诏条如闻积习流弊余风未革车服第室相高以华靡之制资用货宝固启于贪冒之源有司不禁侈俗滋扇盖朕教导之未敷使兆庶昧于耻尚也其何以足用行令臻于致理欤永念惭叹迨兹申敕自今内外班列职位之士各务素朴弘兹国风有僭差尤甚者御史纠上主者宣示中外知朕意焉文宗承长庆宝历奢靡之风锐意惩革躬行俭素以率厉之　开成四年春正月丁卯夜于咸泰殿观灯作乐三宫太后及诸公主毕会上性节俭延安公主衣裙宽大即时斥归驸马窦澣待罪诏曰公主入参衣服逾制从夫之义过有所归窦澣宜夺两月俸钱　按本纪论帝恭俭儒雅出于自然承父兄奢弊之余当阍寺挠权之际而能以治易乱化危为安太和之初可谓明矣初帝在藩时喜读贞观政要每见太宗孜孜政道有意于兹洎即位之后宪宗郭后居兴庆宫曰太皇太后敬宗母宝历太后及上肖太后时呼三宫太后帝性仁孝三宫问安其情如一尝内园进樱桃所司启曰别赐三宫太后帝曰太后宫送物焉得为赐遽取笔改赐为奉宗正寺以祭器朽败请易之及有司呈进命陈于别殿具冠带而阅之容色凄然按因话录文宗将有事南郊祀前本司进相扑人上曰我方清斋岂合观此事左右曰旧例皆有已在门外祗候上曰此应是要赏物可向外扑了即与赏物令去　文宗赐翰林学士章服续有待诏欲先赐本司者以名上上曰赐君子小人不同日且待别日文宗欲以韦宣州温为翰林学士韦以先父遗命恳辞上后谓次对官曰韦温朕每欲用之皆辞诉又安用韦温声色俱厉户部崔侍郎蠡进曰韦温禀其父遗命耳上曰温父不令其子在翰林是乱命也岂谓之理乎崔曰凡人子能遵理命已是至孝况能禀乱命而不改者此则尢可嘉之陛下不可怪也上曰然乃止　文宗时有正塔僧履险若平换塔杪一柱倾都奔走皆以为神上闻之曰此塔固由人工所成当时匠者岂亦有神沙门后果以妖妄伏法按册府元龟文宗以宝历三年即位十二月诏在内宫女三千许嫁　太和元年四月出宫女一百人中人押送权于两街等观安置　二年四月壬辰敕皇太子料宜权停敬宗以晋王位居中嗣时方二岁已命有司供献尽同储副至是权罢之壬寅命毁放鸭亭子先是敬宗尝于升阳殿东增置亭沼多聚水禽谓之放鸭亭子是日命毁之戊申幸教坊回仰望仙门侧有看楼十间帝以不复游御命毁之五月辛丑诏度支每年旨额年支配进蚺蛇胆四两桂州一两贺州二两泉州一两宜于数内量停三两余一两每年转次送纳帝因对侍讲学士许康佐语及取蚺蛇胆知生割其腹而后得之帝为恻然因命停减　三年四月出宫人一百人任从所适　四年四月诏曰春夏之交稼穑方茂永念东作其勤如伤况时属阳和命禁麛卵所以保滋怀生仁遂物性如闻京畿之内及关辅近地或有豪家如务弋猎放纵鹰犬颇伤田苗宜令长吏切加禁察有敢违令者捕系以闻八年二月诏曰比者沧寇干纪稽请数年诸道兴师并献戎捷时方讨叛难议释缧免死戎边已有恩贷今沧州一道久被朝章念其怀土之心必有向隅之叹俾之遂性用洽亲恩其诸道所送沧州将健配流及边镇营田役使者并委本官如有已赴军职及自有生业不愿去者亦任便住又诏曰苏州大水饥歉之后编户男女多为诸道富家并虚契质钱父母得钱数百米数而已今江南虽丰稔而雕残未复委淮南浙江东西等道如苏湖等州百姓愿赎男女者官为详理不得计衣食及虚契征索如父母已殁任亲收赎如父母无资而自安于富家不厌为贱者亦听　开成元年三月诏曰比闻两河之间频年旱灾贫人得富家数百钱数粟即以男女为之仆妾委所在长吏察访听其父母骨肉以所得婚购之勿得以虚契为理　二年二月甲子出内音声人四十八人放归家三月壬辰诏韶阳御辰生气方盛思全物类以顺天时内外五坊凡有笼养鹰鹞及鸡鸭鸟雀狐兔等悉宜放之起今月一日至五月十三日禁京城及畿内采捕禽兽罗网水虫以遂生成永为定制委台府及本司切加禁止　三年六月辛亥遣中人监宫人四百八十人送两街寺观安置令其亲族识认还之壬子又出宫人刘奴等七十五人还其亲族七月新罗王金佑征遣其所遗淄青节度使奴婢帝矜以远人诏令却归本国武宗
按册府元龟武宗会昌六年二月制新攻党项事不获已其妇人并幼小未任持兵杖者交兵日不得滥有杀伤宣宗
按旧唐书宣宗本纪帝器识深远久历艰难备知人间疾苦自宝历已来中人擅权事多假借京师豪右大扰穷民洎大中临驭一之日权豪敛迹二之日奸臣畏法三之日阍寺詟气由是刑政不滥贤能效用百揆四岳穆若清风十余年间颂声载路上宫中衣澣濯之衣常膳不过数器非母后侑膳辄不举乐岁或小饥忧形于色虽左右近习未尝见怠惰之容与群臣言俨然煦接如待宾僚或有所陈闻虚襟听纳旧时人主所行黄门先以龙脑郁金籍地上悉命去之宫人有疾医视之既瘳即袖金赐之诫曰勿令敕使知谓予私于侍者其恭俭好善如此按唐书安平公主传安平公主下嫁刘异宣宗即位宰相以异为平卢节度使帝曰朕惟一妹欲时见之乃止后随异居外岁时辄乘驿入朝按杜阳杂编宣宗皇帝英明俭德器识高远比在藩邸常为诸王典式及即位衣澣濯之衣馔不兼味凡与朝士从容未尝一日不论儒学而颇注意于贡举常于殿柱上题乡贡进士字或大臣出镇即赋诗赐之凡欲对公卿百寮必先严整容止更衣盥手然后方出语及庶政则终日忘倦奏章有不欲左右见者率皆焚爇　宣宗仁孝之道出于天性郑太后厌代蔬素悲咽同士人之礼公卿奉慰者无不动容以至酸鼻按西朝宝训大中初京师尝淫雨涉月将害粢盛分命祷告百无一应宣宗一日在内殿顾左右执炉降阶践泥焚香仰视若自责者久之御眼沾湿感动左右旋踵而急雨至翌日而凝阴开比秋而大有年按幽闲鼓吹宣宗视远郡谢上表左右曰不足烦圣虑也上曰远郡无非时章奏只有此谢上表安知其不有情恳乎吾不敢忽也按册府元龟宣宗春秋既盛在藩邸时备知民间庶事延英对宰臣无不议及百姓按东观奏记宣宗性至孝奉郑太后供养不居别宫只于大明宫朝夕侍奉　上因读元和实录见故江西观察使韦丹政事卓异问宰臣孰为丹后宰臣周墀奏臣近在江西观察使见丹行事余风遗爱至今在人其子宙见任河阳观察判官上曰速与好官持宪者闻之奏为侍御史　韦澳为京兆尹豪右敛手国舅郑光庄不纳租澳絷其主者期以五日不足必抵法太后为言之上延英问澳澳具奏本末上曰今日纳租足放否曰尚在限内来日即不得矣澳既出半廷上连召之曰国舅庄租今日纳足放主者否澳曰必放上入告太后曰韦澳不可犯且与送钱纳却顷刻而放　万寿公主上爱女钟爱独异将下嫁命择郎婿郑颢相门子首科及第声名籍甚婚卢氏宰臣白敏中奏选上颢衔之上未尝言大中五年敏中免相为邠宁都统行有日奏上曰顷者陛下爱女下嫁贵臣郎婿郑颢赴婚楚州会有日行次郑州臣堂帖追回上副圣念颢不乐国家衔臣入骨臣且在中书颢无如臣何一去玉阶必媒□臣短死无种矣上曰朕知此事久卿何言之晚也因命左右便殿中取一柽木小函子来扃□甚固谓敏中曰此尽郑郎说卿文字便以赐卿若听颢言不任卿如此矣敏中归启盖感上聪察宏恕常置函子于佛前焚香感谢大中十二年敏中任荆南节度使假日与前进士陈锴销忧阁静话感上恩泣语此事尽以示锴　上临御天下得人君法每宰臣延英奏事唤上阶后左右前后无一人至纔处分坐宸威不可仰视奏事下三四刻龙颜忽怡然谓宰臣曰可以闲话矣自是询闾里间事话宫中燕乐无所不至一刻已来宸威复整肃是将还宫也必有戒励之言每谓宰臣曰长忧卿负朕挠法后度不得相见度量如此赵国公令狐绹每谓人曰十年持政柄每延英奏对虽严冬盛寒亦汗流浃背　上至孝动遵元和故事以宪宗曾幸青龙寺命复道开便门至青龙佛宫永日升眺追感元和胜迹怅望久之　上敦睦九族于诸侯王尤尽友爱即位后于十六宅起雍和殿每月三两幸与诸侯王击鞠合乐锡赉有差按楮记室宣宗大中二年万寿公主适起居郎郑颢旧例以银装车帝令依外命妇以铜装车仍诏公主执妇礼皆如臣庶之法戒以毋得轻夫预时事按通鉴宣宗明察沉断用法无私从谏如流重惜官赏恭谨节俭惠爱民物故大中之政迄于唐末人思之谓之小太宗懿宗
按旧唐书懿宗本纪咸通十年六月戊戌制曰动天地者莫若精诚致和平者莫若修政朕顾惟庸昧托于王公之上于兹十一年矣祗荷丕构寅畏小心慕唐尧之钦若昊天遵周王之昭事上帝念兹夙夜靡替虔恭同驭朽之忧勤思纳隍之轸虑内戒奢靡外罢畋游匪敢期于雍熙所自得于清净正望寰区无事稼穑有年然而烛理不明涉道唯浅气多堙郁诚未感通旱暵是虞虫螟为害蛮蜑未宾于遐裔寇盗复□于中原尚驾戎车益调兵食俾黎元之重困每宵旰而忘安今盛夏骄阳时雨久旷忧勤兆庶旦夕焦劳内修香火以虔祈外罄牲玉以精祷仰俟元贶必致甘滋而油云未兴秋稼阙望因兹愆亢轸于诚怀矧复暴政烦刑强官酷吏侵渔□耗害孤茕致有冤抑之人构灾沴之气主守长吏无忘奉公伐叛兴师盖非获已除奸讨逆必使当辜苟或及平人自然风雨愆候凡行营将帅切在审详昭示恻悯之心敬听勤恤之旨应京城天下诸州府见禁囚徒除十恶忤逆官典犯赃故意杀人合造毒药放火持杖开劫坟墓及关连徐州逆党外并宜量罪轻重速令决遣无久系留雷雨不时田畴方瘁诚宜愍物以示好生其京城未降雨间宜令坊市权断屠宰昨陕虢中使回方知蝗旱有损处诸道长吏分忧共理宜各推公共思济物内有饥歉切在慰安哀此蒸人毋俾艰食徐方寇孽未殄师旅有征凡合诛锄审分淑慝无令胁从横死元恶偷生宜申告伐之文使知逆顺之理于戏每思禹汤之罪己其庶成康之措刑孰谓德信未孚教化犹梗咨尔多士俾予一人既引过在躬亦渐几于理布告中外称朕意焉僖宗
按旧唐书僖宗本纪僖宗懿宗第五子咸通十四年七月制曰普王俨改名儇孝敬温恭宽和博厚日新令德天假英姿言皆中规动必由礼俾崇邦本允协人心宜立为皇太子权勾当军国政事昭宗
按唐书杨复恭传复恭定策立昭宗加金吾上将军帝尝曰朕不德尔援立我矣当减省侈长示天下我见故事尚衣上御服日一袭太常新曲日一解今可禁止复恭顿首称善帝遂问游幸费对曰闻懿宗以来每行幸无虑用钱十万金帛五车十部乐工五百犊车红网朱网画香车百乘诸卫士三千凡曲江温汤若畋猎曰大行从宫中苑中曰小行从帝乃诏类减半按册府元龟昭宗攻书好文尤重儒术神气雄俊有会昌之遗风以先朝威武不振国命寖微而尊礼大臣详延道术意在恢张旧业号令天下即位之始中外称之哀宗
按册府元龟哀帝天佑二年四月诏应有暴露骸骨委所在长吏指挥以上供钱收拾埋瘗　　后梁
太祖
按册府元龟梁太祖开平二年六月诏曰敦尚俭素抑有前闻斥去浮华期臻至理如闻近日贡奉竞务奢淫或奇巧荡心或雕镌溢目徒殚资用有费工庸此后应诸道进献不得以金宝装饰戈甲剑戟至于鞍勒不用涂金及雕刻龙凤如有此色所司不得引进　　后唐
庄宗
按册府元龟后唐庄宗采录善言听纳容物为晋王时躬亲庶务每与宾寮参议以恤物为心视民如伤孜孜不倦尝有疑狱法司以状具闻帝犹虑狱吏榜笞诬枉覆讯曰非狱吏榜笞乎非势门排陷乎黠囚或诬谰帝以具狱按格令条其罪以示之囚既俯首伏罪帝愍然谓之曰非吾杀尔尔当自杀每出于路遇饥寒无告者必驻马临问解衣衣之推食食之其山林群盗邑里酋豪皆革心从化各务生产屏出贪吏杜塞幸门登任循良振拔沉滞不逾期月民俗丕变市无强贾路不拾遗闾里之间无复犬吠之警流佣毕复颂声闻于道路三农稔熟上下翕然　庄宗初嗣晋王居丧过制毁瘠不自胜将吏不得谒见监军使张承业排闼至庐所言曰大孝在不坠家业不同匹夫之孝且君父厌世嗣主未立窃虑凶猾不逞之徒有怀觊望又汴寇压境利我凶哀苟或摇动则倍张贼势讹言不息惧有变生请依顾命墨缞听政然后经略南征保家安亲此为大孝勿拘常制以败远图于是听断大事乃平定赵魏虽万事之殷在邺城每一岁之内驰驾归宁太后者数四士民服其仁孝　同光元年四月制曰夫掩胳着在前经敬神垂于右典告布诸道州县所在应有暴露骸骨并勒逐处埋瘗　二年正月甲寅帝在雒京太常奏定皇太后到阙仪皇帝合于银台门内奉迎敕顷以未平国耻须运戎机十年亲统于骁雄千里久违于定省宁辞栉沐常切晨昏今已剪荡元凶宅居中土仰禀庭闱之训获宁宇宙之心恨不得躬诣汾川攀迎法驾况皇太后远涉山阻将及近畿朕何以端坐阙庭为拘常礼虽云旧制未□斯怀朕今亲至怀州奉迎丙辰中书奏缘自二十三日后在散斋之内不合远出敕旨到河阳奉迎庚申幸河阳奉迎皇太后悲泣久之太后不豫帝朝夕尝药视膳后妃衣不解带请祷山川竟不效帝居丧哀毁殆至灭性皇族伏苫谏譬五日方食三月诏曰自兵屯郊境事迫机宜互有侵渔交相掳掠既变良而为贱实威□以势临人或衔冤朕宁无虑可各下诸处应有百姓妇女俘掳他处为婢妾者愿归即并不得占留一任骨肉识认其丈夫曾被刺面者仰勘所在村保如委不是食粮人数便勒本州府各与凭据放还营生明宗
按五代史唐明宗本纪赞明宗为人纯质宽仁爱人自初即位减罢宫人伶官废内藏库四方所上物悉归之有司广寿殿火灾有司理之请加丹雘喟然叹曰天以火戒我岂宜增以侈邪岁尝旱已而雪暴出庭中诏武德司宫中无得扫雪曰此天所以赐我也数问宰相冯道等民间疾苦闻道等言谷帛贱民无疾疫则欣然曰吾何以堪之当与公等作好事以报上天吏有犯赃辄置之死曰此民之□也以诏书褒廉吏孙岳等以风示天下其爱人恤物盖亦有意于治矣其即位时春秋已高不迩声色不乐游畋在位十年于五代之君最为长世兵革粗息年屡丰登生民实赖以休息按册府元龟明宗以同光四年四月即位甲寅诏曰夫人不能自理立之君以理之岂可殚天下之租赋为宫中之玩好后宫内职量留一百人其余任归骨肉内官守阍掌扇量留三十人教坊音声量留一百人鹰犬之事以备搜狩量留二十人御厨膳夫量留五十人其余任从所适内诸司事有名无事者并从停废　明宗即位以庄宗时六宫内人数千洎萧墙之变率多流散及帝自关东赴难居至德宫称制宣徽使处按簿引进酒千余人时宫使选数百人皆少年端丽者进御帝曰何事须此宫使奏曰宫中内职各有典掌故事不可阙帝因诏老宫人谓曰入宫几时对曰曾事干符帝谙悉故事帝曰宫闱典故非耆艾者曷记所进少年定非前辈因戏谓老宫人曰非惟尔识事故且与予颜状同耳是日敕少年宫人并令还其家无家可归者任从所适西川所送者亦令罢归宫中所识但其旧宫人而已五月辛酉华州节度使史敬镕奏准宣放西川宫人各归骨肉　二年四月右谏议大夫梁文矩奏上年平蜀以来军人将到西川人口甚多骨肉阻隔恐伤和气请许收认帝仁慈素深因文矩之奏河南北旧因兵火离隔者再令条理并从识认　三年闰八月敕曰古之治民者劝赏而畏刑恤民而不倦赏以春夏刑以秋冬是以将赏为之加膳此以知其赏劝世将刑为之不举此以知其刑惩世唯赏以春夏刑以秋冬见圣哲之用心合天地而行事今朕以切于禁暴乐在劝能其或秋后有功不可待冰泮而行赏春时有罪不可俟霜降而加刑渐向太平方行古道况赏不典则立功者转多刑不滥施则犯法者渐少其在京或遇行极法日宜不举乐朕减常膳诸州使遇行极法日示禁声乐　天成四年四月壬寅武德使上言重修嘉庆殿请丹漆金碧以莹之帝曰此殿为火所废不可不修但务宏壮何烦华侈八月癸卯考功员外郎郭正封奏中兴平定之初自数十年离乱编民或为兵士之所掠没为奴婢者既无特敕厘革无复从良遂令骨肉流离有伤王化敕旨晓谕天下诸军所掠生口有主识认并勒放归　长兴三年五月癸未敕春夏之交长育是务眷彼含灵之类方资亭育之功先有条流解放鹰隼自此凡罗网弋猎之具比至冬初并宜止绝如有违犯仰随处官吏便科违诏之罪起今后每年至二月初便依此敕晓示中外盖循旧制重布新规宣谕万邦永为常式　四年秋七月乙未帝于广寿殿对回鹘使进白鹘一联敕礼宾使解□放之山林八月帝受尊号毕制曰诸道凡无主丘墓自兵革以来经发掘者宜令观察使刺史差人量事掩瘗按搜采异闻录五代之际时君以杀为嬉视人命如草芥唐明宗颇有仁心独能斟酌援救天成三年京师巡检军使浑公儿口奏有百姓二人以竹竿习战斗之事帝即传宣令付石敬塘处置敬塘杀之次日枢密使安重诲敷奏方知悉是幼童为戏下诏自咎以为失刑减常膳十日以谢幽冤罚敬塘俸一月浑公儿削官杖脊配流登州小儿骨肉赐绢五十匹粟麦各百石便令如法埋葬仍戒诸道州府凡有极刑并须仔细裁遣闵帝
按册府元龟闵帝即位初御中兴殿群臣列位冯道升阶进酒帝曰朕于此物无爱除宾友之会不近樽斝况在沉痛之中安事饮啖命撤之末帝
按册府元龟末帝清泰元年九月庚戌诏曰朱弘昭冯道孟汉琼康义诚王思同乐彦稠等朕志切行仁情唯念旧虽颠覆自贻其伊戚而愍伤犹轸于予怀宜降特恩许其归葬其亲属骨肉及元随职员并放逐便所在不得恐动　二年五月庚戌诏不得贡奉宝装龙凤雕镂刺作组织之物　　后晋
高祖
按册府元龟晋高祖性沉寡言笑读兵法重李牧周亚夫之所行事初为太原尹未尝有丝竹滋味而辄自燕乐每公退必召幕客论民间稼穑及刑政得失　天福元年十一月即位赦曰恩推掩胳义显烛幽允谐远迩之心冀□阴阳之序应自举义以来或有因事抵法之人及九月十四日后杀戮贼寇所在暴露骸骨未有骨肉收认无主者委逐处长吏指挥埋瘗　二年四月丁亥制当罪即决式明常典既往可悯宜示深仁自清泰中臣寮内有从珂诛戮者并许收瘗五月己卯敕太社内先收掌唐朝罪人首级等王业肇兴德音屡降念兹既往属我维新宜弘掩胳之仁以广烛幽之德其太社内应收掌唐朝罪人首级并许骨肉或亲旧寮属收葬其丧仪注聊备饰终不得过制仍付所司　二年四月诏自今臣寮贡奉不得务其淫巧衣甲器械不得饰以金银咸委遵行勿得逾越仍付所司八月诏兵兴以来边疆多事或因掳掠或偶滞留岁序迁移家乡迢递宜令收赎俾遂归还应自梁朝后唐以来前后奉使及北京沿边管界掳掠往向北人口宜令官给钱物差使赍持任彼一一收赎放归本家是月大理正韩保裔上言其略云伏请天下狴牢特颁恻悯抱沉□者宜加药饵无骨肉者勿使饥寒庶裨解网之仁用补泣辜之德者敕方枉狴牢又萦疾疹在典刑之自别顾医药以何妨实可施行足彰仁悯宜下刑部大理寺御史台及三京诸道州府或有系囚染患者并令逐处医博士及军医看候于公廨钱内量支药价或事轻者仍许人看候所有罪犯合据杖责仍候痊损日科决十一月湖南马希范进金漆柏木银装起突龙凤茶□椅子踏□子红罗金银锦绣褥红丝网子又进金银玳瑁白檀香器皿银结条假□花树龙凤鸾画鼓等物又进含膏桃源洞白茅百灵藤渠江南岳紫盖峰白云洞清花等茶又进蝉翼锺乳头香石亭脂木瓜丸一万颗药橄榄子帝览之谓侍臣曰奇巧荡心斯何用耳药茗可进而丸可食乎但地僻海曲习以成风来远之道遽止为难宜令所司与收闻者服其俭德　三年正月诏命供奉官张殷祚往魏博管内收藏暴露骸骨八月敕魏府城下自去岁屯军已来管界坟墓多经斸掘虽已曾差使勾当收掩今更遣太仆卿邢德昭祭奠其科例宜令度支给付十月戊戌诏曰仁及枯骨泽漏重泉眷哲后之芳踪乃有国之令典魏府管内军兵已来坟墓所毁无主者委逐处官吏指挥随事修整祭奠仍仰官中给支　四年七月甲子敕符彦饶张继祚娄英尹晖等皆受国恩悉亏臣节孽非天作戚实自贻寻正典刑屡迁岁月宜示烛幽之道用推掩胳之仁宜令近亲任便收葬　六年四月丙申诏显义指挥使刘康部下兵百人放还淮海即安州所俘也少帝
按册府元龟少帝开运三年二月诏自冬徂春稍雨雪掩胳埋胔必契阴灵将召纯和宜藏暴露宜令所在长吏依此掩藏仍付所司　　后汉
高祖
按册府元龟汉高祖干佑元年诏曰卑宫菲食前代之令猷革绨衣哲后之明德至于损上益下惜力爱人冀息烦苛渐期富庶所有乘舆服御后宫费用太官常膳一切减损在京及内诸司并天下州府除应奉军期急切外其余不急之务非礼营造并皆停罢免致劳役　　后周
太祖
按册府元龟周太祖性聪明凡军志政经深穷肯綮人皆服其敏无以过之　广顺元年正月敕含幽育明哲后法之而致理掩胳埋胔贤主着之为令猷今宝祚惟新璇玑在御踵姬周之至德体虞舜之深仁属三灵改卜之秋当五兵销偃之际或坟茔无主幽穸毁发于敓或战阵亡身遗骸暴露于原野旅魂无托言念堪叹应天下州府管界内有坟墓被开发者无人为主本界官吏量与掩闭勿令漏露或战场郊野有暴露骸骨亦仰收拾埋瘗以闻又制曰朕早在藩镇常戒奢华今御寰区尤思节俭况国家多事帑藏甚虚将受忧劳所宜省约应乘舆服御之物不得过为华饰宫门器用并从朴素太官常膳一切减损诸道所有进奉此助军国支费其珍巧纤华及奇禽异兽鹰犬之类不许辄有贡献诸无用之物不急之务并宜停罢二月内出宝玉器数十有茶笼酒器及金银结镂宝装□几饮食之具碎之于殿庭有一玉杯累掷之不坏枢密使王峻上请太祖笑而赐之太祖谓侍臣曰凡为帝王安用此为近闻汉隐与嬖宠嬉戏珍华宝玩不离于侧覆车未远宜以为鉴仍戒左右今后凡有珍华悦目之物不得入宫四月沿淮州镇上言淮南饥民过来籴物从前通商未敢止绝诏曰淮南虽是殊邦未通中国近闻歉食深所轸怀天灾流行分野代有苟或闭籴是岂爱人彼之生灵与此何异宜申恻隐用济糇粮宜令沿淮州县渡口镇铺不得止淮南籴易是时淮甸累年灾旱流民度淮就食者万计不令止籴世宗
按五代史周世宗本纪赞世宗延儒学文章之士考制度修通礼定正乐议刑统其制作之法皆可施于后世为人明达英果议论伟然尝夜读书见唐元稹均田图慨然叹曰此致治之本也王者之政自此始乃诏颁其图法使吏民先习知之期以一岁大均天下之田其规为志意岂小哉其伐南唐问宰相李谷以计策后克淮南出谷疏使学士陶谷为赞而盛以锦囊常置之坐侧其英武之材可谓雄杰及其虚心听纳用人不疑岂非所谓贤主哉其北取三关兵不血刃而史家犹讥其轻社稷之重而侥幸一胜于仓卒殊不知其料强弱较彼我而乘述律之殆得不可失之机此非明于决胜者孰能至哉诚非史氏之所及也按册府元龟世宗幼而英悟以严重自处与宾客言必低声柔气商确古今及即位与侍臣论及赏罚之道帝曰但依王道行之朕固不因怒加罪因喜赏人也　世宗初镇郓州太祖亲征慕容彦超六月兖州平帝遣使奉表请车驾由郓濮路还京庶得一睹天颜太祖从之及太祖过澶渊帝迎谒于马前悲咽流涕　显德元年三月亲征河东四月放太原投来义军百姓余人归本所　帝亲征河东迎故淑妃丧还太祖一后三妃及嵩陵就掩皆议陪祔帝以妃丧在贼境未及迁窆乃诏有司于嵩陵之侧预营一冢以虚之俟贼平即议襄事至是帝幸晋郊果成素志盖孝感之所致也　三年四月敕诸道所禁罪人无家人供奉者每日逐人给官米三升　四年正月降下寿州赦曰自用兵以来被掳却骨肉者不计远近□许本家识认官中给物收赎所在不得藏占四月放怀恩军士归属是军当秦凤之役为王师所俘帝舍之给以衣廪赐号怀恩军至是轸其怀土之意故放之　五年六月壬申宣徽院进呈御食物料之数帝因批出曰朕之常膳所用物料今后减半余人所食即须仍旧　　辽
太祖
按辽史太祖本纪太祖五年五月皇弟剌葛迭剌寅底石安端谋反安端妻粘睦姑知之以告得实上不忍加诛乃与诸弟登山刑牲告天地为誓而赦其罪出剌葛为迭剌部夷离菫封粘睦姑为晋国夫人六年秋七月丙午亲征朮不姑降之命弟剌葛分兵攻平州冬十月戊寅剌葛破平州还复与迭剌寅底石安端等反壬辰还次北阿鲁山闻诸弟以兵阻道引军南趍十七泺是日燔柴翼日次七渡河诸弟各遣人谢罪上犹矜怜许以自新　神册四年九月征乌古部道闻皇太后不豫一日驰六百里还侍太后病间复还军中　按刑法志太祖初年庶事草创犯罪者量轻重决之岁癸酉下诏曰朕自北征以来四方狱讼积滞颇多今休战息民群臣其副朕意详决之无或冤枉乃命北府宰相萧敌鲁等分道疏决有辽钦恤之意昉见于此　神册六年上谓侍臣曰凡国家庶务巨细各殊若宪度不明则何以为治群下亦何由知禁乃诏大臣定律令仍置锺院以达民冤太宗按辽史太宗本纪天显十年冬十一月丙午幸弘福寺见观音画像乃大圣皇帝应天皇后及人皇王所施顾左右曰昔与父母兄弟聚观于此岁时未几今我独来悲叹不已乃自制文题于壁以及追感之意读者悲之　会同五年六月丁丑闻皇太后不豫上驰入侍汤药必亲尝仍告太祖庙幸菩萨堂饭僧五万人七月乃愈　按本纪赞太宗甫定多方远近向化建国号备典章至于厘庶政阅名实录囚徒教耕织配鳏寡求直言之士得郎君海思即擢宣徽嘉唐张敬达忠于其君卒以礼葬辄游豫而纳三□之请悯士卒而下休养之令亲征晋国重贵面缚斯可谓威德兼弘英略间见者矣入汴之后无几微之骄有三失之训传称郑伯之善处胜书进秦誓之能悔过太宗盖兼有之世宗
按辽史世宗本纪帝内宽外严乐施予人望归之按本纪赞世宗孝友宽慈有君人之度穆宗
按辽史穆宗本纪应历七年十二月丁巳诏大臣曰有罪者法当刑朕或肆怒滥及无辜卿等切谏无或面从　十九年正月乙巳诏太尉化哥曰朕醉中处事有乖无得曲从酒解可覆奏圣宗
按辽史圣宗本纪赞圣宗践阼四十九年理冤滞举才行察贪残抑奢僭录死事之子孙赈诸部之贫乏责迎合不忠之罪却高丽女乐之归辽之诸帝在位长久令名无穷其唯圣宗乎　按刑法志圣宗年嗣位睿智皇后称制留心听断尝劝帝宜宽法律帝壮益习国事锐意于治当时更定法令凡十数事多合人心其用刑又能详慎旧法死囚尸市三日至是一宿即听收瘗统和中南京及易平二州以狱空闻至开泰五年诸道皆狱空有刑措之风兴宗
按辽史兴宗本纪赞兴宗即位边鄙不耸政治内修亲策进士大修条制下至士庶得陈便宜求治之志切矣　按刑法志重熙二年上谕曰犯罪而悔过自新者亦有可用之人一黥其面终身为辱朕甚悯焉后犯终身徒者止刺颈五年有群牧人窃易官印以马与人者法当死帝曰一马杀二人不亦甚乎减死论又有兄弟犯强盗当死以弟从兄且俱无子特原其弟道宗
按辽史道宗本纪赞道宗初即位求直言访治道劝农兴学救灾恤患粲然可观　按刑法志清宁四年诏左夷离毕曰比诏外路死刑听所在官司即决然恐未能悉其情或有枉者自今虽已款伏仍令附近官司覆问无冤然后决之有冤者即具以闻咸雍元年诏狱囚无家者给以粮
　君德部汇考五
　　宋
太祖
按宋史太祖本纪帝性孝友节俭质任自然不事矫饰一日朝罢坐便殿不乐者久之左右请其故曰尔谓为天子容易耶早作乘快误决一事故不乐耳汴京新宫成御正殿坐令洞开诸门谓左右曰此如我心少有邪曲人皆见之吴越钱俶来朝自宰相以下咸请留俶而取其地帝不听遣俶归国及辞取群臣留俶章疏数十轴封识遗俶戒以涂中密观俶届途启视皆留己不遣之章也俶自是感惧江南平遂乞纳土南汉刘鋹在其国好置鸩以毒臣下既归朝从幸讲武池帝酌卮酒赐鋹鋹疑有毒捧杯泣曰臣罪在不赦陛下既待臣以不死愿为大梁布衣观太平之盛未敢饮此酒帝笑而谓之曰朕推赤心于人腹中宁肯尔耶即取鋹酒自饮别酌以赐鋹王彦升擅杀韩通虽预佐命终身不与节钺王全斌入蜀贪恣杀降虽有大功即加贬绌宫中苇帘缘用青布常服之衣澣濯至再魏国长公主襦饰翠羽戒勿复用又教之曰汝生长富贵当念惜福见孟宝装溺器桩而碎之曰汝以七宝饰此当以何器贮食所为如是不亡何待尝谓宰相曰五代诸侯跋扈有枉法杀人者朝廷置而不问人命至重姑息藩镇当若是耶自今诸州决大辟录案闻奏付刑部覆视之遂着为令受命杜太后传位太宗太宗尝病亟帝往视之亲为灼艾太宗觉痛帝亦取艾自炎　按刑法志帝注意刑辟哀矜无辜尝叹曰尧舜之时四凶之罪止于投窜先王用刑盖不获已何近代宪网之密耶故自开宝以来犯大辟非情理深害者多得贷死按遵尧录太祖登宝位日有司捕得契丹二人帝曰汝等皆何人耶曰契丹遣来探事耳帝曰汝探国事不过甲兵粮草百官数目而已若朕腹中事汝可探乎特赦而遣之二人叩头感泣而去　太祖建隆初边郡民有出塞外盗马至者官给其直帝曰安边示信其若此耶亟命止之还所盗马自是戎人畏服不敢犯塞　建隆元年太祖遣户部郎中沈伦使吴越归奏扬泗饥民多死郡中军储尚有百余万斛可发以贷民至秋复收新粟有司沮论曰今以军储赈饥民若岁荐饥无所收取孰任其咎帝即命发廪贷民　赵普秉政时江南后主以银五万两遗普普白太祖太祖曰此不可不受但以书答谢少赂其来使可也普叩头辞避帝曰大国之体不可自为削弱当使之勿测既而后主遣其弟从善入贡常赐外密赍白金如遗普之数江南君臣始大震骇服帝之伟度魏国长公主尝衣贴绣铺翠襦入宫中太祖见之谓主曰汝当以此与我自今勿复为此饰主笑曰此所用翠羽几何帝曰不然主家服此宫闱戚里相视亦竞为之京城翠羽价高小民逐利展转贩易伤生浸广实汝之由主惭谢后因侍坐与孝章皇后间言曰官家作天子日久岂不能用黄金妆肩舆乘以出入帝曰我以四海之富宫殿悉以黄金饰之力亦可办但念我为天下守财耳古语云以一人治天下不以天下奉一人苟以自奉养为意使天下之人何仰哉按闻见前录太祖北征之夕次陈桥驿罗彦环等献中央服立上为天子请登马南归才出驿门上勒马不前谓诸将校曰我有号令能禀之乎诸将皆伏地听命上曰尔辈自贪爵赏逼我为君今入京师不得辄恣劫掠依吾令即当有重赏不然则连群拨队有斧钺之诛诸将皆再禀命戎马遂行既入国门兵至如宾秋毫不犯先是京城居人闻上至皆大恐将谓循五代之弊纵士卒剽掠既见上号令兵士即时解甲归营市井不动略无搔扰众皆大喜又闻上驿前诫约之事满城父老皆相贺曰五代天子皆以兵威强制天下未有德信黎庶者今上践阼未终日而有爱民之心吾辈老矣何幸见真天子之御世乎干德开宝间天下将大定惟河东未遵王化而疆土实广国用丰羡上愈节俭宫人不及二百犹以为多晋王已下因侍宴禁中从容言服用太草草上正色曰尔不记居甲马营中时耶上虽贵为万乘其不忘布衣时事皆如此　开宝末议迁都于洛晋王言京师屯兵百万全藉汴渠漕运东南之物赡养之若迁都于洛恐水运艰阻阙于军储上省表不报命留中而已异日晋王宴见从容又言迁都非便上曰迁洛未已久当迁雍晋王叩其旨上曰吾将西迁者无它欲据山河之胜而去冗兵循周汉之故事以安天下也晋王又言在德不在险上不答晋王出上谓侍臣曰晋王之言固善姑从之不出百年天下民力殚矣　上享天下十七年左右内臣有五十余员止令掌宫掖中事未尝令预政事或有不得已而差出外方止令干一事不得妄采听他事奏陈天下以为幸开宝末差内臣祷名山大川俄有黄门于洞穴采得怪石有类羊形以为异而献之上曰此是坟墓中物何用献为命碎其石仍杖其黄门逐之不受内臣所媚皆如此　太祖猎近郊所御马失帝跃以下且曰吾能服天下矣一马独不驯耶即以佩刀刺之既而悔曰吾为天子数出游猎马失又杀之其过矣自此终身不复猎　太祖朝晋邸内臣奏请木场大木一章造器用帝怒批其奏曰破大为小何若斩汝之头也其木至今在半枯朽不动按国老谈苑太祖尝暑月纳凉于后苑召翰林学士窦仪草诏处分边事仪至苑门见太祖岸帻跣足而坐仪即退立合门使督趣仪曰官家方取便未敢进合门使怒而奏之太祖自视微笑遽索御衣而后召入未及宣诏意仪奏曰陛下新即大位四方瞻望宜以礼示天下臣即不才不足动圣顾臣恐贤杰之徒闻而解体太祖敛容谢之自后对近臣未尝不冠带也　太祖一日袒裼幸翰林院时学士卢多逊独直上行与语引入寝殿因指所御青缣帐紫绫褥谓多逊曰汝在外意朕丰侈耶朕用此犹常愧之按三朝圣政录太祖曰大凡居职不可不勤朕每见殿前兵卒扫一片地汲一瓶水必记姓名按后山谈丛或劝太祖诛降王久则变生太祖笑曰守千里之国战十万之师而为我擒孤身远客能为变乎按涑水记闻太祖皇帝潜龙时虽屡以善兵着奇功而天性不好杀故受命之后其取江南也戒曹秦王潘郑王曰江南本无罪但以朕欲大一统容他不得卿等至彼慎勿杀人曹潘兵临城久之不下乃草奏曰兵久无功不杀无以立威太祖览之赫然还批其奏曰朕宁不得江南不可辄杀人也逮诏批到而城已破契勘城破乃批奏状之日也　太祖皇帝即位后车驾初出过大溪桥飞矢中黄伞禁卫惊骇帝披其胸笑曰教射教射既还内左右密启捕贼帝不听久之亦无事　建隆间竹木务监官患所积财植长短不齐乞剪截俾齐整太祖批其状曰汝手足指宁无长短乎何不截之使齐长者任其自长短者任其自短按随手杂录太祖皇帝初入宫见宫嫔抱一小儿问之曰世宗子也时范质与赵普潘美等侍侧太祖顾问普等普等曰去之潘美与一帅在后不语太祖召问之美不敢答太祖曰即人之位杀人之子朕不忍为也美曰臣与陛下北面事世宗劝陛下杀之即负世宗劝陛下不杀则陛下必致疑太祖曰与汝为侄世宗子不可为尔子也美遂持归其后太祖亦不问美亦不复言后终刺史名惟吉潘夙之祖也　太祖无事时常召潘美辈禁中议政或与之纵饮至令宫女解衣无复君臣之礼一日召美入而太祖适带不乐久之不语美皇恐趋拜殿下请罪太祖曰非尔也上来语尔前朝民间积欠甚多早来三司乞因赦蠲放适问二府二府请督索朕谓三司主国财乃要蠲放二府主德政却要督索近臣如此天下何缘太平朕所以不乐美赞曰陛下用心如此何缘不太平遂解颜如常时按东轩笔录太祖圣性至仁虽用兵亦戒杀戮亲征太原道经潞州麻衣和尚院躬祷于佛前曰此行上以吊伐为意誓不杀一人开宝中遣将平金陵亲召曹彬潘美戒之曰城陷之日慎无杀戮设若困斗则李煜一门不可加害故彬于江南得王师吊伐之体由圣训丁宁也太宗
按宋史太宗本纪赞帝沈谋英断慨然有削平天下之志既即大位陈洪进钱俶相继纳土未几取太原伐契丹继有交州西夏之役干戈不息天灾方行俘馘日至而民不知兵水旱螟蝗殆遍天下而民不思乱其故何也帝以慈俭为宝服澣濯之衣毁奇巧之器却女乐之献悟畋游之非绝远物抑符瑞闵农事考治功讲学以求多闻不罪狂悖以劝谏士哀矜恻怛勤以自励日晏忘食至于欲自焚以答天谴欲尽除天下之赋以纾民力卒有五兵不试禾稼荐登之政是以青齐耆耋之叟愿率子弟治道请登禅者接踵而至帝之功德炳焕史牒号称贤君按国老谈苑太宗尝冬月命彻兽炭左右或启曰今日苦寒上曰天下民困是寒者众矣朕何独温愉哉　太宗一日写书笔滞思欲涤砚中宿墨顾左右咸不在因自俯铜池涤之既毕左右方至上徐顾曰尔辈何处来　太宗志遵俭谨每居内服澣濯之衣或有穿者则命纫补以进按三朝圣政录许王为中丞弹奏太宗敕之许王奏臣为天子儿今犯罪被中丞推鞫上曰朝廷之制孰敢违之朕有过臣下当亦纠摘汝为开封府君岂可不举卒罚之云　太宗一日谓宰辅曰朕何如唐太宗众人皆曰陛下尧舜也何太宗可比丞相文正公李昉独无言徐诵曰乐天诗云怨女三千放出宫死囚八百来归狱太宗曰朕不如也按东轩笔录曹翰以罪谪为汝州副使凡数年一日有内侍使京西朝辞日太宗密谕之曰卿至汝州当一访曹翰观其良苦然慎勿泄我意也内侍如旨往见因序其迁谪之久翰泣曰罪犯深重感圣恩不杀死无以报敢诉苦耶但以口众食贫不能度日幸内侍哀怜欲以故衣质十千以继饭粥可乎内侍曰太尉有所须敢不应命何烦质也翰固不可于是封裹一复以授内侍收复以十千答之洎回奏翰语及言质衣事太宗命取其复开视之乃一大幅画障题曰下江南图太宗恻然念其功即日有旨诏赴阙稍复金吾将军盖江南之役翰为先锋也真宗
按宋史真宗本纪帝进封寿王加检校太傅开封尹至道元年八月立为皇太子仍判府事故事殿庐幄次在宰相上宫僚称臣皆推让勿受见宾客李至李沆必先拜迎送降阶及门开封政务填委帝留心狱讼裁决轻重靡不称惬故京狱屡空太宗屡诏嘉美至道三年即皇帝位咸平二年九月戊子召宗室宴射后苑甲午奉安太宗圣容于启圣院新殿帝拜而恸左右皆掩泣按王文正笔录祥符中予初为学士一日真宗承明再坐召对亦方燕服对回至院忽中使传宣抚谕曰适忘袍带卿无怪否予惶愧降阶将谢中使复称有旨曰上以是为愧勿俾称谢及具奏来他日亦不可面叙优礼近侍不亦至乎按西朝宝训真宗在朱邸时造一假山甚工置酒邀侍读宫僚姚垣观之曰此用民力聚血山耳帝即删去以其壁写儒行按丁晋公谈录真宗朝因宴有一亲事官失却金楪子一片左右奏云且与决责上云不可且令寻访又奏云只与决小杖上云自有一百日限若百日内寻得只小杖亦不可行也帝王尚守法如此为臣子诚合如何　真宗朝尝有兵士作过于法合死特贷命于横门决脊杖二十改配其军士声高叫唤乞剑不伏决杖从人把捉不得遂奏取进止传宣云须决杖二十后别取进止处斩寻决讫取旨真宗云此只是怕见吃杖后如此既已决了便送配所更莫与问其宽恤如此按谈苑真宗禁销金自东封归杜倢者昭宪太后之侄女也迎驾服之上怒送太和宫出家由此人莫敢犯按遵尧录真宗谓宰相曰臣寮中有被谤言达朕听者谘之于众似得其实然为臣为子鲜有无过之人但能改过知非即为善也况朝廷不以一眚废人终身之用乎仁宗
按宋史仁宗本纪帝天性仁孝宽裕喜愠不形于色　按本纪赞仁宗恭俭仁恕出于天性一遇水旱或密祷禁庭或跣立殿下有司请以玉清旧地为御苑帝曰吾奉先帝苑囿犹以为广何以是为燕私常服澣濯帷衾裯多用缯絁宫中夜饥思膳烧羊戒勿宣索恐膳夫自此戕贼物命以备不时之须大辟疑者皆令上谳岁常活千余吏部选人一坐失入死罪皆终身不迁每谕辅臣曰朕未尝詈人以死况敢滥用辟乎至于夏人犯边御之出境契丹渝盟增以岁币在位四十二年之间吏治若偷惰而任事蔑残刻之人刑法似纵弛而决狱多平允之士国未尝无弊幸而不足以累治世之体朝未尝无小人而不足以胜善类之气君臣上下恻怛之心忠厚之政有以培壅宋三百余年之基传曰为人君止于仁帝诚无愧焉　按公主传卫国大长公主病目帝挟医诊视自后妃以下皆至第候问帝亲其目左右皆感泣帝亦悲恸曰先帝伯仲之籍十有四人今独存大主柰何婴斯疾复顾问子孙所欲主曰岂可以母病邀赏耶赉白金三千两辞不受帝因谓从臣曰大主之疾倘可移于朕亦所不避也按墨客挥犀包拯自御史直谏院危言正议倾动朝野仁庙常温颜优纳近侍以为难帝曰忠鲠之言固苦口而逆耳盖有所益也设或无益亦无所害又何必拒而责之大圣之度慈厚如此按归田录仁宗圣性恭俭至和二年春不豫两府大臣日至寝阁问圣体见上器服简质用素漆唾壶盂子素瓷盏进药御榻上衾褥皆黄絁色已故暗宫人遽取新衾覆其上亦黄絁也然外人无知者惟两府侍疾因见之尔按遵尧录仁宗爱民恤物出于圣性其于断狱必求以生　至和初京师大疫帝出犀二株付太医合药以疗民解之则其一通天犀也内侍李舜举驰奏曰此犀之美者请以为御所服带帝曰朕以为带曷若以疗民疾乎命立碎之　知无为军茹孝标尝献芝草二百五十本帝曰朕每以丰年为瑞贤臣为宝至于草木虫鱼之异岂足尚哉孝标特放罪仍戒天下自今毋得以此闻　天圣七年契丹大饥流民过界河监司以闻帝谓辅臣曰彼虽境外之民皆朕赤子也盍多方赈救之乃诏契丹流民所过人给米二升分送唐邓襄汝四州以闲田处之　仁宗尝观国史见章圣东封西祀及修玉清昭应景灵土木之役极天下之巧过为奢侈谓辅臣曰此虽为太平盛事然亦过度当时执政大臣及修造者不得不任其责宰相吕夷简曰府库一空至今不充实者职此之由帝曰如此之事朕当戒之　庆历三年宰相吕夷简有疾帝忧之使内侍劳问不绝闻其未愈叹曰古人云髭可疗疾信必有之因剪髭以赐夷简曰以此为药庶几有瘳又使疏可以大用者数人久之犹不能朝许乘马至殿门命内侍取杌子舆以前夷简不敢当帝命二府即其家议政事　天圣初仁宗荐享景灵宫太庙及祀圆丘大礼使王曾言皇帝衮冕执圭酌献庙则七室每室奏乐章圆丘之乐则六变陟降者再恐难立俟请节之帝不可曰三年一飨朕不敢惮劳也　吏有过失或枉杀人者终身不忘其名他日有司论赦拟官辄曰此人曾非法杀朕赤子忍复使从殿政乎按闻见前录本朝自祖宗以俭德垂世仁宗生长太平尤节俭京城南愍贤寺温成张妃坟院也寺中有温成宫中故物素朱漆□黄绢缘席黄隔织褥帝御飞白书温成影帐牌纔二尺朱漆金字而已以温成宠冠六宫服用止此故帝寝疾大臣入问见所御皆黄绸乌乎恭俭之德不在此乎又按闻见前录仁宗好用道引术理发有宫人能之号曰梳头夫人一日帝退朝命夫人理发嫔御列侍帝袖中有章疏左右争取之帝不能止有从旁读者盖台臣乞放宫女章也众闻之默然独梳头夫人叹息曰今京师富人尚求妾媵岂有天子嫔御外臣敢以为言官家亟逐言者则清净矣帝不语既御膳幸后苑命内侍按宫人籍上自出若干人行台臣之言也梳头夫人以入宫久首出之帝亦不问或谓参知政事吴奎曰上比汉文帝奎对以此则曰过文帝远矣　仁宗朝程文简公判大名府时府兵有肉生于背蜿蜒若龙伏者文简收禁之以其事闻仁宗谓宰辅曰此何罪令释之后其兵以病死呜呼肉龙生于兵之背妖也帝释之德足以胜妖矣兵辄死宜哉伯温尝得老僧海妙者言仁宗朝因赴内道场夜闻乐声出云霄间帝忽来临观久之顾左右曰众僧各赐紫罗一匹僧致谢帝曰来日出东华门以罗置怀中勿令人见恐台谏有文字论列　仁宗一日幸张贵妃阁见定州红磁器帝坚问曰安得此物妃以王拱辰所献为对帝怒曰尝戒汝勿通臣僚馈送不听何也因以所持拄斧碎之妃愧谢久之乃已妃又尝侍上元宴于端门服所谓灯笼锦者上亦怪问妃曰文彦博以陛下眷妾故有此献上终不乐后潞公入为宰相台官唐介言其过及灯笼锦事介虽以对上失礼远责潞公寻亦出判许州盖上两罢之也或云灯笼锦者潞公夫人遗张贵妃公不知也　仁宗朝王安石为知制诰一日赏花钓鱼宴内侍各以金楪盛钓饵药置几上安石食之尽明日帝谓宰辅曰王安石诈人也使误食钓饵一粒则止矣食之尽不情也帝不乐之　仁宗时一日天大雷震帝衣冠焚香再拜退坐静思所以致变者不可得偶后苑作匠进一七宝枕屏遽取碎之帝敬天之威如此　本朝祖宗以来进士过省赴殿试尚有被黜者远方寒士殿试下贫不能归多至失所有赴河而死者仁宗闻之恻然自此殿试不黜落虽杂犯亦收之末名为定制　仁宗至和间不豫昏不知人者三日既愈自言梦荆棘中周章失路有神人被金甲自天而下谓帝曰天以陛下有仁心锡一纪之寿帝曰吾何当归神人曰请以臣之车辂相送帝登车问神人何人曰臣所谓葛将军者帝寤令检案道藏果有葛将军主天门事因增其位号于大醮仪中立庙京师帝自此御朝即拱默不言大臣奏事可即肯首不即摇首而时和岁丰百姓安乐天下无事盖帝知为治之要任宰辅用台谏畏天爱民守祖宗法度时宰辅曰富□韩琦文彦博台谏曰唐介包拯司马光范镇吕诲云按闻见后录燕恭肃王仁皇帝叔父也颇自尊大数取金钱于有司曰预讨吾俸可也积数百万有以闻诏除之御史沈邈言其不可帝惨然曰御史误矣太宗之子八人惟王一人在耳朕当以天下为养数百万钱不足计也　仁皇帝庆历中亲除王素欧阳修蔡襄余靖为谏官风采天下王公言王德用进女口事帝初诘以宫禁事何从知公不屈帝笑曰朕真宗之子卿王旦之子有世旧岂他人比德用实进女口已服事朕左右何如公曰臣之忧正恐在陛下左右耳帝即命宫臣赐德用所进女口钱各三百千押出内东门讫奏帝泣下公曰陛下既不弃臣言亦何遽也帝曰朕若见其人留恋不肯去恐亦不能出矣少时宫官奏宫女已出内东门帝动容而起　仁皇帝庆历间京师夏旱谏官王公素乞亲行祷雨帝曰太史言月二日当雨一日欲出祷公言非太史是日不雨帝问故公曰陛下幸其当雨以祷不诚也不诚不可动天故知不雨帝曰明日祷雨醴泉观公曰醴泉之近犹外朝也岂惮暑不远出耶帝每意动则耳赤耳已尽赤厉声曰当西太乙宫公曰乞传旨帝曰车驾出郊不预告卿不知典故公曰国初以虞非常今久太平豫告百姓但瞻望清光者众耳无虞也谏官故不扈从明日特召王公以从日色甚炽埃雾涨天帝玉色不怡至琼林苑回望西太乙宫上有云气如香烟以起少时雷电雨甚至帝却逍遥辇御平辇彻盖还宫又明日召公对帝喜曰朕自卿得雨幸甚又曰昨即殿庭雨立百拜焚生龙脑香十七近至中夜举体乃温公曰陛下事天当恭畏然阴气足以致疾亦当慎帝曰念不雨欲自以身为牺牲何慎也　李处度藏仁皇帝飞白四民安乐四字旁题化成殿醉书赐贵妃呜呼虽酒酣嫔御在列尚不忘四民也谏官韩绛面奏仁皇帝曰刘献可遣其子以书抵臣多斥中外大臣过失不敢不闻帝曰朕不欲留人过失于心中卿持归焚之　韩绛又言天子之柄不可下移事当间出睿断仁皇帝曰朕不惮自有处分深恐未中于理有司奏行则其害已加于人故每欲先尽大臣之虑而行之按渑水燕谈录庆历中郎官吕觉勘公事回登对自陈衣绯已久乞改章服仁宗曰待别差遣与卿换章服不欲因鞫狱与人恩泽虑刻薄之徒望风希进加人深罪耳　仁宗朝南剑州上言石碑等银矿可发上谓三司使曰但不害民则为国利或于民有害岂可行也嘉佑中苏辙举贤良对策极言阙失其略云闻之道路陛下中官贵姬至以百数歌舞饮酒欢乐失节坐朝不闻咨谟便殿无所顾问考官以上无此事辙妄言欲黜之仁宗曰朕设制举本待敢言之士小官如此直言特与科名按东轩笔录仁宗尝春日步苑中屡回顾皆莫测圣意及还宫中顾嫔御曰渴甚可速进熟水嫔御进水且曰大家何不外面取水而致久渴耶仁宗曰吾屡顾不见镣子苟问之即有抵罪者故忍渴而归左右稽颡动容呼万岁者久之圣性仁恕如此按湘山野录天圣七年曹侍中利用因侄汭聚无赖不轨狱既具有司欲尽劾交结利用者时憸人幸其便阴以文武四十余人讽之俾深治仁宗察之即出手诏其文武臣僚内有先曾与曹利用交结往还曾被荐举及尝亲之人并不得节外根问其中虽有涉汭之事者恐或诖误亦不得深行锻炼其仁恤至此是年圣筭方二十　皇佑中杨待制安国迩英阁讲周易至节卦有慎言语节饮食之句杨以语朴仁宗反问贾魏公曰慎何言语节何饮食魏公从容进其说曰在君子言之则出口之言皆慎入口之食皆节在王者言之则命令为言语燕乐为饮食君天下者当慎命令节燕乐上大喜后讲论语当经者乃东北一明经臣讲至自行束修以上之文忽进数谈殆近乎曰至于圣师诲人尚得少物况余人乎侍筵群公惊愧汗浃明日传宣经筵臣僚各赐十缣诸公皆耻之方议共纳时宋莒公庠留身奏臣闻某人经筵进鄙猥之说自当深谴反以蒙赐诚谓非宜然余臣皆已行之命拜赐可也若臣弟祈以臣在政府于义非便今谨独纳上笑曰若卿弟独纳不独妨诸臣亦贻某人之羞但传朕意受之按曲洧旧闻予在太学时见人言仁宗时蜀中一举子献诗于成都府某人忘其姓名云把断剑门烧栈阁成都别是一乾坤知府械其人付狱表上其事仁宗曰此乃老秀才急于仕宦而为之不足治也可授以司户参军不厘事务处于远小郡其人到任不一年惭恧而死按却扫编仁宗一日语辅臣曰闻富□在青州以赈济流民为名聚众十余万人且为变如何众未及对时王文安公尧臣为参知政事越次进曰陛下何以知之仁宗曰姑言何以处无问所从得也公固请不已仁宗曰有内臣出使回言之公曰富□本以忠义闻天下岂应有此但内臣敢诬大臣而罔主听如是不治则乱之道也仁宗寤立黜宦者按后山谈丛仁宗初即位燕恭肃王以亲尊自居上时遣使传诏王坐不拜使还以闻上曰燕王朕叔父毋妄言久而王闻之稍自屈奉藩臣礼按挥麈前录李和文遗事云仁宗尝服美玉带侍臣皆注目上还宫问内侍曰侍臣目带不已何耶对曰未尝见此奇异者上曰当以遗外国左右皆曰此天下至宝赐外国可惜上曰中国以人安为宝此何足惜臣下皆呼万岁按燕翼贻谋录天圣九年十二月癸丑诏流内铨选人父母年八十以上权听注近官此教人以孝且厚风俗也康定元年六月壬子诏臣僚之官罢任所过山险去处差军士防送无过送迎人之半此闵其道路羁旅恐不得其所也仁宗施恩于臣下者如此可谓仁矣先是咸平六年真宗诏命官迁谪岭南亡没者并许归葬官给缗钱如亲属年幼差牙校部送至其家盖其人虽犯罪而其死则可悯威以惩其罪恩以恤其死施于死者犹尔况生者乎施于有罪者犹尔况无罪者乎仁宗可谓能弘家法矣　景佑三年五月诏中外臣僚许以家书附递明告中外下进奏院依应施行盖臣子远宦孰无坟墓宗族乡党之念其能专人驰书必达官贵人而后可此制一颁则小官下位受赐者多今所在士大夫私书多入递者循旧制也　至和元年二月乙未因大雨雪诏天下长吏详酌公私房钱与放三日非遇大雨雪不许蠲放仍每岁不得过三次是时天下承平百余年矣仁宗皇帝凝神穆清而念虑及于细微真圣主也按续问奇类林后山谈丛宋仁宗每私宴阁中分献熟食是岁秋初蛤蜊初至都或以献仁宗问曰安得已有此其价几何对曰每枚千钱一献凡二十八枚上不乐曰每常戒尔辈勿为侈靡今下一箸辄费二十八千吾不堪也遂不食按归田诗话宋仁宗在位四十二年民安俗阜天下称治葬昭陵有题诗道傍者曰农桑不扰岁常登边将无功吏不能四十二年如梦过春风吹泪洒昭陵惜其人姓名不传按性理会通程子曰仁宗一日思生荔枝有司言已供尽近侍曰有鬻者请买之上曰不可今买来岁必增上供之数流祸百姓无穷英宗
按宋史英宗本纪帝自居睦亲宅孝德着闻濮安懿王薨以所服玩物分诸子帝所得悉以与王府旧人既葬而辞去者宗室有假金带而以铜带归主吏以告帝曰真吾带也受之命殿侍鬻犀带直钱三十万亡之帝亦不问初辞皇子请潭王宫教授周孟阳作奏孟阳有所劝戒即谢而拜之奏十余不允始就召戒舍人曰谨守吾舍上有适嗣吾归矣既为皇子慎静恭默无所猷为而天下阴知其有圣德即位每命近臣必以官而不以名大臣从容以为言帝曰朕虽宫中命小臣亦未尝以名也一日语神宗曰国家旧制士大夫之子有尚帝女皆升行以避舅姑之尊义甚无谓朕尝思此寤寐不平岂可以富贵之故屈人伦长幼之序也可诏有司革之会疾不果神宗述其事焉　帝天性笃孝好读书不为燕嬉慢服御俭素如儒者每以朝服见教授曰师也敢弗为礼时英王宫教吴克进宗室六箴仁宗付宗正帝书之屏风以自戒按东坡文集英宗皇帝郊祀习仪尚书省赐百官酒食郎官王易知醉饱呕吐御史前劾失仪已赐赦韩丞相琦以闻帝曰已放罪琦奏故事失仪不以赦原帝曰失仪薄罚也然使士大夫以酒食得过难施面目矣卒赦之帝爱惜臣子欲曲全其名节者如此士当何以为报臣轼闻之于欧阳文忠公修云按闻见前录英宗内无嫔御王广渊以濮邸旧僚进待制贫不能办仪物韩魏公为言帝曰无名以赐不可后数日有旨令广渊书无逸篇于御屏赐白金百两吾本朝祖宗以节俭为家法如此神宗
按石林诗话神宗皇帝天性俭约奉慈寿宫尤尽孝道慈圣太后尝以乘舆服物未备因同天节作珠子鞍辔为寿神宗一御于禁中后藏去不复用一日与两宫幸后苑赏花慈寿辇至神宗即降步亲扶慈圣出辇屡却不从闻者太息慈圣上仙李奉世时为侍郎进挽诗有珠□昔御思犹在玉辇亲扶事已非盖记此二事神宗览之泣下按石林燕语神宗天性至孝事慈圣光献太后尤谨升遐之夕王禹玉为相入慰执手号恸因引手至敛所发视御容左右皆感绝将敛复召侍臣观入梓宫物亲举一玉弦曰此太后常所御也又恸几欲仆禹玉为挽辞云谁知老臣泪曾及见珠襦又云朱弦湘水急玉□汉陵深皆纪实也按清波杂志元丰六年冬祀中书舍人朱服导驾既进辇忘设扆褥遽取未至上觉之乃指顾问他事少选得至乃登辇以故官吏无被罪者又一日群臣方奏事垂拱殿见御衣有虫自襟沿至御巾上既拂之至地视之乃行虫其虫善入人耳上亟曰此飞虫也盖虑沿及□侍者圣德宽大如此按可谈元丰间先公为右史神考遣使治楚州新河面戒之曰东南不惯兴大役卿且为朕忧惜兵民大哉王言简而有体按谈苑神宗初享之际雪寒特甚上秉圭露腕侍祠诸臣襄手执笏见上恭虔皆恐惕宣袖按甲申杂记曾彦和旼云神宗尝手诏云求于所不产取于所非时不可也余赞曰德音之谓欤　陈刑部缜云荆公作相时尝欲作当十钱神宗曰刑狱自此滋张矣遂已时政记载之哲宗
按宋史哲宗本纪元丰八年二月神宗寝疾宰相王珪乞早建储又奏请皇太后权同听政神宗首肯甲午朔皇太后垂帘于福宁殿谕珪等曰皇子性庄重从学□悟自皇帝服药手写佛书为帝祈福因出以示珪等所书字极端谨珪等称贺遂奉制立为皇太子按甲申杂记吴卿孙犯大戮法当族上止令贬湖浙间又俾诸子随其父所在方按上议法上屡涕下仁圣之度真类祖宗按道山清话周穜言垂帘时一日执政因理会事太皇太后命一黄门于内中取案上文字来黄门仓卒取至□触上头坠地时上未着巾也但见新头撮数小角儿黄门者震惧几不能立旁有黄门取头以进上凝然端坐亦不怒亦不问既退押班具其事取旨上曰只是错太后命押班只是就本班量行遣按老学庵笔记禁中有哲宗皇帝宸翰四大字曰罚弗及嗣更无他语此必绍圣元符间有欲害元佑党人子孙者故帝书此言祖宗盛德如此故老言大臣尝从容请幸金明池哲庙曰祖宗幸西池必宴射朕不能射不敢出又木工杨琪作龙舟极奇丽或请登之哲庙又曰祖宗未尝登龙舟但临水殿略观足矣后勉一幸金明所谓龙舟非独不登亦终不观也徽宗按挥麈前录明清家有徐东湖所记太上皇帝圣语其略曰大宗正行司将至行在南班宗子所居当作屋百间上曰修营舍宇固非今所急然事有不得已者故春秋于此事得其时制则不书不书者圣人之所许也近时营造之制一下百姓辄受弊盖缘州县便行科配矣又尝语宰臣等曰为法不可过有轻重惟是可以必行则人不敢犯太重则决不能行太轻则不足禁奸朕尝语徐俯异时宫中有所禁初令之曰必行军法而犯者不止朕深推其理但以常法处之后更无犯者乃知立法贵在中制所以决可行也按挥麈后录政和四年戊寅御笔取会到入内内侍省所辖苑东门药库见置库在皇城内北隅拱宸门东所藏鸩鸟蛇头葫蔓藤钩吻草毒汗之类品数尚多皆属川广所贡典掌官吏三十余人契勘元无支遣显属虚设盖自五季乱离纪纲颓靡多用此物以剿不臣者沿袭至本朝自艺祖以来好生之德洽于人心若干宪纲莫不明置典刑诛殛市朝何尝用此自今可悉罢贡额并行停进仍废此库放散官吏比附安排应毒药并盛贮器皿并交付军器所仰于新城门外旷阔迥野处焚弃其灰烬于官地埋瘗分明封堠摽识无使人畜近犯疾速措置施行仰见佑陵仁厚之心德及豚鱼敬录于编以昭无极　靖康元年正月戊辰金人犯浚州徽考微服出通津门御小舟将次雍丘命宦者邓善询召县令至津亭计事善询以他事召之令前驱至近岸善询从稠人中跃出呼令下马厉声斥之令曰某出宰畿邑宜示威望安有临民而行者乎善询曰太上皇帝幸亳社聊此驻跸令大惊舍车疾趋舟前山呼拜伏自劾其罪徽宗笑曰中官与卿戏耳遂召入舟中是夕阻浅船不得进徽宗患之夜出堤上御骏骡名鹁鸽青望雎阳而奔闻鸡啼滨河有小市民皆酣寝独一老姥家张灯竹扉半掩上排户而入妪问上姓氏曰姓赵居东京已致仕举长子自代卫士皆笑上徐顾卫士亦笑妪进酒上起受妪酒复传爵与卫士妪延上至卧内拥炉又劳薪与上释袜烘趾久之上语卫士令记妪家地名及龙舟还京妪没乃以白金赐其诸孙按玉照新志宣和元年十一月乙未知温州苏起奏臣昨谨将耕籍诏书刻石被以云鹤安奉厅事仍行下四县依此施行比风雨调顺禾稼盛茂既已收获枯荄又复生穗每亩得谷一石至七八斗乞令诸路州县效此施行裕陵览奏不乐云起谄佞一至于此何以儆在位其华饰手诏岂不是相侮可送吏部高宗按宋史刑法志高宗性仁柔其于用法每从宽厚罪有过贷而未尝过杀知常州周杞檀杀人帝曰朕日亲听断岂不能任情诛僇顾非理耳即命削杞籍大理率以儒臣用法平允者为之狱官入对即以惨酷为戒台臣士曹有所平反辄与之转官每临轩虑囚未尝有送下者曰吾恐有司观望锻炼以为重轻也吏部员外郎刘大中奉使江南回迁左司谏帝寻以为秘书少监谓宰臣朱胜非曰大中奉使颇多兴狱今使为谏官恐四方观望耳其用心忠厚如此后诏用刑惨酷责降之人勿堂除及亲民止与远小监当差遣当建绍间天下盗起往往攻城屠邑至兴师以讨之然得贷亦众同知枢密院事李回尝奏强盗之数帝曰皆吾赤子也岂可一一诛之诛其渠魁三两人足矣至待贪吏则极严应受赃者不许堂除及亲民犯枉法自盗者籍其名中书罪至徒即不叙至死者籍其赀诸文臣寄禄官并带左右字赃罪人则去之是年申严真决赃吏法令三省取具祖宗故事有以旧法弃市事上者帝曰何至尔耶但断遣之足矣贪吏害民杂用刑威有不得已然岂忍置缙绅于死地耶按挥麈余话高宗应天中兴之初大臣有荐泸州草泽彭知一者有康济之略隐居凤翔府得旨令守臣钱盖等津发至行在所既入朝乃以所烧金及药术为献诏云朕不忍烧假物以误后仰三省发遣赴元来去处日下施行仍将烧金合用什物于街市捶毁　建炎己酉以叶梦得少缊为左丞纔十四日而为言者所攻而罢其自记奏对圣语备列于后一日进呈知婺州苏迟奏乞减年额上供罗圣训问祖宗额几何臣等对皇佑编一万匹问今数几何臣等指苏迟奏言平罗婺罗花罗三等共五万八千七百九十七匹圣训惊曰苦哉民何以堪臣等奏建炎敕书诸崇宁以后增添上供过数非祖宗旧制自合尽罢今迟奏乞减一半圣训曰与尽依皇佑法臣等奏今用度比祖宗时不同恐减太多用度不足即不免再抛买或致失信欲且与减二万匹并八千有零数臣等奏陛下至诚恤民可谓周尽圣训复云如此好事利益于民一日且做得一件一年亦有三百六十件臣等退御笔即从中出曰访闻婺州上供罗旧数不过一万匹崇宁以后积渐增添几至五倍近岁无本钱皆出科配久为民病深可矜恤今后可每年与减二万八千匹并零数者为永法仍令本州及转运司每年那融应副本钱足备臣等即施行　车驾初至临安府霖雨不止一日臣等奏事毕因言州治屋宇不多六宫居必隘窄且东南春夏之交多雨蒸润非京师比圣训曰亦不觉窄但卑湿尔然自过江百官六军皆失所朕何敢独求安至今寝处尚在堂外当□将士官局各得所居迁从之人稍有所归朕方敢迁入寝臣等皆言圣心如此人情孰不感动　车驾始至临安府手诏郎官以上悉皆许荐人材盖特恩也一日进呈侍从官等奏状圣训谕臣等曰今次所荐人材不比已前须当择其可取者便擢用之乃命并召赴都堂审察翌日复命臣等曰郎官等所荐士不若便令登对朕当亲自延见之早朝退遍阅诸处章奏未尝闲今后进膳罢令后殿引见及晚朝前皆可引三班庶得款曲臣等奏但恐上劳圣躬若陛下不倦接见疏远搜访贤能天下幸甚于是再批旨行下一日初进对圣训首言陈东欧阳彻可赠一官并与子或弟一人恩泽始罪东等出于仓猝终是以言责人朕甚悔之今方降诏使士庶皆得言事当使中外皆知此意臣等即奉诏言甚善圣训复曰马伸前此责去亦非罪可召还或曰闻伸已死圣训曰不问其死但朝廷召之以示不以前责为罪之意乃问伸是何官责臣等皆曰自卫尉少卿圣训曰可复召为卫尉少卿臣等奉诏而退东等于是皆赠官及与子或弟恩泽一人并诏所居优恤其家进呈湖州民王永从进钱五十万缗佐国用臣等言户部财用稍集亦不至甚阙圣训曰如此即安用徒有取民之名却之或曰已纳其五万缗矣今却之则前后异同圣训曰既不阙用可并前已纳还之仍诏今后富民不许陈献臣等皆言圣虑及此东南之民闻风当益感悦按挥麈前录明清侧闻绍兴初刘大中以监察御史宣谕诸路回宰臣以其称职拟除殿中侍御史太上皇帝云且令除秘书少监宰臣启其所以上皇曰大中所至多兴狱尚有未决者一除言路外方观望恐累及无辜德寿之号称哉后因阅会要恭睹宏休恐中秘之书臣下莫得而悉窥今载其略绍兴三年四月十六日知藤州侯彭老言本州卖盐宽剩钱一万贯文省买到金一百六十余两银一千八百两投进诏纵有宽剩自合归之有司非守臣所当进纳或恐乱有刻剥取媚朝廷侯彭老可除降一官放罢以惩妄作所进物退还绍兴十三年四月一日宰执进呈前广南东路转运判官范正国言本路上供及州郡经费全仰盐息应办比因全行客钞遂或阙乏欲自今本路州郡凡属屯驻兵马去处许依客人买钞请盐各就本州出卖所得息钱专充军费上曰法必有弊然后改未见其弊遽先改非徒无益必致为害凡法皆然不独盐也又建炎元年十月十二日宰执诣御舟御榻前奏事讫上曰昨日有内侍自京师赍到内府真珠等物一二囊朕投之汴水矣黄潜善曰可惜有之不必弃无之不必求上曰太古之世擿玉毁珠小盗不起朕甚慕之庶几求所以息盗尔四年三月七日宰执进呈宣抚处置使奏大食国进奉珠玉宝贝等物已至熙州上曰大观宣和间茶马司川茶不以博马唯市珠玉故马政废阙武备不修遂致危弱之甚今若复捐数十万缗贸易无用珠玉曷若爱惜其财以养战士不若以礼赠而谢遣之乃降旨宣司并不得受令量度支赐以答远人之意绍兴元年三月二十二日荆湖南路马步军副总管孔彦舟言于潭州州城莲池内收得玉一片堪篆刻御宝乞差人宣取诏御宝已足备兼自艰难以来革靡之物一无所用令彦舟不须投进此与夫却千里马还于阗玉适相符合诚帝王之盛德也按挥麈后录高宗尝语吕颐浩云朕在宫中每天下奏案至莫不熟阅再三求其生路有至夜分卿可以此意戒刑寺官凡于治狱切当留心勿草草颐浩再拜赞即以上旨喻之按清波杂志高宗践祚之初躬行俭德风动四方一日语宰执曰朕性不喜与妇人久处早晚食只饭炊饼煎肉而已食罢多在殿旁小阁垂帘独坐设一白木桌置笔砚并无长物又尝诏有司毁弃螺填椅桌等物谓螺填淫巧之物不可留仍举向自相州渡大河荒野中寒甚烧柴借半破瓷盂温汤饭茅檐下与汪伯彦同食今不敢忘绍兴间复纡奎画以记损斋损之又损终始如一宜乎去华崇实还淳返朴开中兴而济斯民也　绍兴二年修建康府行宫以图进呈被旨可只如州治修盖一殿之费虽未为过而廊庑亦当相称则土木之侈伤财害民何所不至象箸之渐不可不戒由是制度简俭不雕不斫得夏禹卑宫室之意孝宗
按宋史孝宗本纪高宗内降御札皇太子可即皇帝位朕称太上皇帝退处德寿宫皇后称太上皇后遣中使召帝入禁中面谕之帝推逊不受即趋侧殿门欲还东宫高宗勉谕再三乃止于是高宗出御紫宸殿辅臣奏事毕高宗还宫百官移班殿门外拜诏毕复入班殿庭顷之内侍掖帝至御榻前侧立不坐内侍扶掖至七八乃略就坐宰相率百僚称贺帝遽兴辅臣升殿固请帝愀然曰君父之命出于独断然此大位惧不克当班退太上皇帝即驾之德寿宫帝服袍履步出祥曦殿冒雨掖辇以行及宫门弗止上皇谢再三且令左右扶掖以还顾曰吾付托得人吾无憾矣左右皆呼万岁　按刑法志孝宗究心庶狱每岁临轩虑囚率先数日令有司进款案披阅然后决遣法司更定律令必亲为订正之丞相赵雄上淳熙条法事类帝读至收骡马舟船契书税曰恐后世有筭及舟车之讥户令户绝之家许给其家三千贯及二万贯者取旨帝曰其家不幸而绝及二万贯乃取之是有心利其财也又捕亡律公人不获盗者罚金帝曰罚金而不加罪是使之受财纵盗也又监司知州无额上供者赏帝曰上供既无额是白取于民也可赏以诱之乎并令削去之其明审如此且于用刑未尝以私废法镇江都统戚方以刻剥被罪宰臣陈俊卿言内臣有主之者帝曰朕亦闻之乃以内侍陈瑜李宗回等付大理狱究其赂状狱成决配之干道三年下诏曰狱重事也用法一倾则民无所措手足比年以来治狱之吏巧持多端随意轻重之朕甚患焉其自今革玩习之弊明审克之公使奸不容情罚必当罪用迪于刑之中勉之哉毋忽三年诏曰狱重事也稽者有律当者有比疑者有谳比年顾以狱情白于执政探取上意以轻为重甚亡谓也自今其祗乃心敬于刑惟当为贵毋习前非不如吾诏吾将大置于罚罔攸赦按贵耳集王尚之为郎日轮对一札乞减宫嫔之冗寿皇问卿是外臣如何知朕宫事臣备员内府丞见每月宫中请给历历具道大小请给细数寿皇大喜即日除浙漕郄不及作侍从曾作太府卿　寿皇在御秀邸凡有差除未尝直降指挥于差敕内必首称面奉德寿皇帝圣旨除某人至今秀邸差札可考按行营杂录初隆佑太后升遐朝廷欲建山陵大臣谓诸帝陵寝今在伊洛不日复中原即归祔矣宜以攒宫为名遂卜吉于会稽民间冢墓附近者往往他徙高宗思陵兴役之际孝宗密敕无辄坏民墓其爱物之心一至于此文王泽及枯骨未足多也齐东野语孝宗圣孝出于天性居高宗丧百日后尚食进素□毁瘠特甚吴夫人者潜邸旧人也屡以过损为言上坚不从一日密谕尚食内侍云官家食素多时甚觉清瘦汝辈可自作商量于是密令苑中以鸡汁等杂之素馔中以进上食之觉异询所以然内侍恐甚以实告上大怒即欲见之施行皇太后闻之急过宫力解之乃出吴夫人于外内侍等罢职有差　上一日与宰执言伯圭不甚教子各使之治生何以为清白之传且其下尚有三弟若皆作郡则近地州郡皆自家占了何以用人莫若以高爵厚禄使之就闲可也赵丞相赞曰凡好事古所难者尽出陛下之意臣等略无万一补助后秀邸诸子弟悉归班焉　辛丑六月临安士人以不预补试群诣台谏宅陈词台谏畏其势以好语谕之是夜集吏部侍郎郑丙之门诟骂无礼或疑京尹王宣子怒丙激使然也郑遂徙家避之次日入奏待罪乞去上已密知其故遂批出郑丙无罪可待令临安府将为首作闹人重作行遣既而宣子颇回护之上怒云设使郑丙容私自当讼之朝廷安可无礼如此若不得为首人王佐亦当坐罪且令宰执谕宣子越一日奏勘到作闹士人府学生丁如植为首其次许斗权罗鼒御批并编管邻州如植仍杖八十科断　淳熙九年明堂大礼以曾觌为卤簿使李彦□顿递使习仪之际曾以李为参预漫尔逊之居前李以五使有序毅然不敢当者久之在列悉以顾忌皆有所不敢决择太常寺礼直官某人者忽进曰参政宰执也观瞻所系开府之逊良是径揖李以前时曾方有盛眷翌日入诉其事上然默久之曰朕几误矣即日批出李彦□改充卤簿使伯圭充顿递使礼直官某人特转一官其改过不吝盖如此云　淳熙中张说颇用事为都承旨一日奏欲置酒延众侍从上许之且曰当致酒肴为汝助说拜谢退而约客客至期毕集独兵部侍郎陈良佑不至说殊不平已而中使以上樽珍膳至说为表谢因附奏臣尝奉旨而后敢集客陈良佑独不至是违圣意也既奏上忽顾小黄门言张说会未散否对曰彼既取旨召客当必卜夜乃命再赐说大喜复附奏臣再三速良佑迄不肯来夜漏将止忽报中批陈良佑除谏议大夫坐客方尽欢闻之怃然而罢其用人也又如此理宗
按宋史理宗本纪帝性端重寡言洁修好学每朝参待漏或多笑语帝独俨然出入殿庭矩度有常见者敛容宁宗
按四朝闻见录宁皇命二小黄门常背二小屏前导随其所至即面之屏书戒曰少饮酒怕吐少食生冷怕痛折二字为屏以示之故每饮不过三爵宫中动欲呵卫黄衣至不避自以补革浣细衣为便左右至以语激上则应曰毋作聪明乱旧章盖学士永嘉陈傅良尝导上以此故终身不妄
　君德部汇考六
　　金
太祖
按金史太祖本纪赞太祖英谟睿略豁达大度知人善任人乐为用初定东京即除去辽法减省租税辽主播越宋纳岁币以幽蓟武朔等州与宋而置南京于平州宋人终不能守燕代卒之辽主见获宋主被执虽功成于天会间而规摹运为实自此始金有天下百十有九年太祖数年之间筭无遗策兵无留行底定大业传之子孙太宗
按金史太宗本纪天会七年三月壬寅诏军兴以来良人被略为驱者听其父母夫妻子赎之　八年正月庚申诏曰避役之民以微直鬻身权贵之家者悉出还本贯五月戊申诏曰河北河东签军其家属流寓河南被俘掠为奴婢者官为赎之俾复其业　按本纪赞天辅草创未遑礼乐之事太宗议礼制度治历明时缵以武功述以文事经国规摹至是始定在位十三年宫室苑无所增益末听大臣计传位熙宗使太祖世嗣不失正绪世宗
按金史世宗本纪大定元年十一月诏中都都转运使左渊曰凡宫殿张设毋得增置无役一夫以扰百姓但谨围禁严出入而已　八年正月辛未谓秘书监移剌子敬等曰昔唐虞之时未有华饰汉孝文务为纯俭朕于宫室惟恐过度其或兴修即损宫人岁费以充之今亦不复营建矣如宴饮之事近惟太子生日及岁元尝饮酒往者亦止上元中秋饮之亦未尝至醉　二十一年二月乙巳以元妃李氏之丧致祭兴德宫过市肆不闻乐声谓宰臣曰岂以妃故禁之耶细民日作而食若禁之是废其生计也其勿禁朕前将诣兴德宫有司请由蓟门朕恐妨市民生业特从他道顾见街衢门肆或有毁撤障以帘箔何必尔也自今勿复毁撤　按宗宪传移剌高山奴前为宁州刺史以贪污免世宗以功臣子孙宗族中无显仕者以为秘书少监是时母丧未除有司奏其事宗宪曰高山奴傲狠贪墨不可致之左右世宗曰朕以其父祖有功尔既为人如此岂可玷职位哉追还制命因顾右丞苏保衡参政石琚曰此朕之过举不可不改卿等当尽心以辅朕也　按完颜京传京判大宗正事封寿王大定二年正月戊辰朔日食伐鼓用币上不视朝减膳彻乐诏京代拜行礼世宗惩创海陵疏忌宗室加礼京兄弟情若同生谓京等曰朕每见天象变异辄思政事之阙寤寐自责不遑凡事必审思而后行犹惧独见未能尽善每令群臣集议庶几无过举也　按杨伯雄传大定中伯雄为礼部尚书上谓伯雄曰龙逢比干皆以忠谏而死使遇明君岂有是哉伯雄对曰魏征愿为良臣正谓遇明君耳因顾谓宰相曰书曰汝无面从退有后言朕与卿等共治天下有事可否即当面陈卿等致位卿相正行道扬名之时偷安自便侥幸一时如后世何群臣皆称万岁　按高衎传世宗孜孜求谏群臣承顺旨意无所匡正上曰朕初即位庶政多未谙悉实赖将相大臣同心辅佐百姓且上书言事或有所补夫听断狱讼簿书期会何人不能如唐虞之圣犹曰稽于众舍己从人正隆专任独见不谋臣下以取败乱卿等其体朕意使衎传诏台省百司曰凡上书言事或为有司沮遏许进表以闻　按高汝砺传上问宰执以修完京城楼橹事汝砺奏所用皆大木顾今难得方令计置上曰朕宫中别殿有可用者即用之汝砺对以不宜毁上曰所居之外毁亦何害不愈于劳民远致乎　　元
太祖
按元史太祖本纪帝深沉有大略用兵如神故能灭国四十遂平西夏其奇勋伟迹甚众惜乎当时史官不备或多失于纪载云太宗
按元史太宗本纪帝有宽弘之量忠恕之心量时度力举无过事华夏富庶旅不赍粮时称治平宪宗
按元史宪宗本纪帝刚明雄毅沉断而寡言不乐燕饮不好侈靡虽后妃不许之过制初太宗朝群臣擅权政出多门至是凡有诏旨帝必亲起草更易数四然后行之御群臣甚严尝谕旨曰尔辈若得朕奖谕之言即志气骄逸志气骄逸而灾祸有不随至者乎尔辈其戒之世祖
按元史世祖本纪世祖仁明英睿事太后至孝尢善抚下　至元七年平滦路昌黎县民生子中夜有光诏加鞠养或以为非宜帝曰何幸生　好人毋生妒心也　八年十二月宣徽院请以阑遗漏籍等户淘金帝曰姑止毋重劳吾民也　十六年五月癸酉兀里养合带言赋北京西京车牛俱至可运军粮帝曰民之艰苦尔等不问但知役民使今年尽取之来岁禾稼何由得种其止之　按马绍传绍参知政事桑哥集诸路总管三十人导之入见欲以趣办财赋之多寡为殿最帝曰财赋办集非民力困竭必不能然朕之府库岂少此哉绍退至省追录圣训付太史书之仁宗
按元史仁宗本纪至大四年三月即皇帝位夏四月丁未以太子少保张驴为浙江平章戒之曰以汝先朝旧人故命汝往民为邦本无民何以为国汝其上体朕心下爱斯民丁卯帝御便殿李孟进曰陛下御极物价顿减方知圣人神化之速敢以为贺帝蹙然曰卿等能尽力赞襄使兆民乂安庶几天心克享至于秋成尚未敢必今朕践祚曾未逾月宁有物价顿减之理朕托卿甚重兹言非所赖也孟愧谢　皇庆二年十二月京师以久旱民多疾疫帝曰此皆朕之罪也赤子何罪明日大雪　延佑六年春正月丁巳帝御嘉禧殿谓扎鲁忽赤买闾曰扎鲁忽赤人命所系其详阅狱辞事无大小必谋诸同僚疑不能决者与省台臣集议以闻又顾谓侍臣曰卿等以朕居帝位为安耶朕惟太祖创业艰难世祖混一疆宇兢业守成恒惧不能当天心绳祖武使万方百姓乐得其所朕念虑在兹卿等固不知也　十二月癸酉是夜风雪甚寒帝谓侍臣曰朕与卿等居暖室宗戚昆弟远戍边陲曷胜其苦岁赐钱帛可不遍及耶敕上都大都冬夏设食于路以食饥者　仁宗天性慈孝聪明恭俭通达儒术尝曰修身治国儒道为切又曰儒者可尚以能维持三纲五常之道也平居服御盾素淡然无欲不事游畋不喜征伐不崇货利事皇太后终身不违颜色待宗戚勋旧始终以礼大臣亲老时加恩赉大官进膳必分赐贵近有司奏大辟每惨恻移时其孜孜为治一遵世祖之成宪云　按李邦宁传仁宗为皇太子丞相三宝奴等用事畏仁宗英明邦宁揣知其意言于武宗曰陛下富于春秋皇子渐长父作子述古之道也未闻有子而立弟者武宗不悦曰朕志已定汝自往东宫言之邦宁惭惧而退仁宗即位左右咸请诛之仁宗曰帝王历数自有天命其言何足介怀加邦宁开府仪同三司为集贤院大学士以疾卒英宗
按元史英宗本纪延佑三年十二月立为皇太子谓中书省臣曰至尊委我以天下事日夜寅畏惟恐弗堪卿等亦当洗心涤虑恪勤乃职勿有隳坏以贻君父忧七年春正月戊戌仁宗不豫帝忧形于色夜则焚香泣曰至尊以仁慈御天下庶绩顺成四海清晏今天降大厉不如罚殛我身使至尊永为民主辛丑仁宗崩帝哀毁过礼素服寝于地日歠一粥三月十一日即皇帝位夏四月戊寅有献七宝带者因近臣以进帝曰朕登大位不闻卿等荐贤而为人进带是以利诱朕也其还之　八月戊午铁木迭儿以赵世延尝劾其奸诬以不敬下狱请杀之并究台省诸臣不允帝幸凉亭从容谓近侍曰顷铁木迭儿必欲置赵世延于死地朕素闻其忠良故每奏不纳左右咸称万岁　冬十月戊午车驾至自上都诏太常院臣曰朕将以四时躬祀太室宜与群臣集议其礼此追远报本之道毋以朕劳于对越而有所损其悉遵典礼　十一月丙子朔帝御斋宫丁丑恭谢太庙至仁宗太室即流涕左右感动　英宗性刚明尝以地震减膳彻乐避正殿有近臣称觞以贺问何为贺朕方修德不暇汝为大臣不能匡辅反为谄耶斥出之拜住进曰地震乃臣等失职宜求贤以代曰毋多逊此朕之过也尝戒群臣曰卿等居高位食厚禄当勉力图报苟或贫乏朕不惜赐汝若为不法则必刑无赦八思吉思下狱谓左右曰法者祖宗所制非朕所得私八思吉思虽事朕日久今其有罪当论如法尝御鹿顶殿谓拜住曰朕以幼冲嗣承大业锦衣玉食何求不得惟我祖宗栉风沐雨戡定万方曾有此乐邪卿元勋之裔当体朕至怀毋忝尔祖拜住顿首对曰创业惟艰守成不易陛下睿思及此亿兆之福也又谓大臣曰中书选人署事未旬日御史台即改除之台除者中书亦然今山林之下遗逸良多卿等不能尽心求访惟以亲戚故旧更相引用邪其明断如此泰定帝按元史赵师鲁传泰定中拜监察御史元夕令出禁中命有司张灯山为乐师鲁上言燕安怠惰肇荒淫之基奇巧珍玩发奢侈之端观灯事虽微而纵耳目之欲则上累日月之明疏闻遽命罢之赐师鲁酒一上尊且命御史大夫传旨以嘉忠直顺帝
按辍耕录至元六年二月二十五日上御玉德殿命史臣榻前草诏黜谪太师伯颜诏文有云其各领所部诏书到日悉还本卫上曰自蚤至暮皆一日也可改日字作时字时伯颜以飞放为名挟持皇太子在柳林意将犯分诏既成遣中书平章只理瓦歹赍至彼处开读奉皇太子归国而各枝军马即时散去盖一字之中利害系焉亶聪明作元后于此有以见之矣　文定王沙剌班今上之师也为学士时尝在左右一日体少倦遂于便殿之侧偃卧因而就寐上因以籍坐方褥国语所谓朵儿别真者亲扶其首而枕之后尝患疖额上上于金钵中取佛手膏躬与贴之上之隆师重道可谓至矣尽矣王字敬臣号山斋畏吾人　国朝日进御膳例用五羊而上自即位以来日减一羊以岁计之为数多矣　太府少监呵鲁奏取黄金三两为御刺花用上曰不可因请易以银而镀金者上曰亦不可金银首饰也今民间所用何物对曰用铜上曰可右事杨太史所言太史居官时日侍上故知其详　　明
太祖
按明昭代典则太祖以天纵之资起自田里遂成大业当是时元政陵夷豪杰并起大者窃据称尊小者连数城邑皆恣为残虐糜敝生民天下大乱极矣上在民间悯然伤之已而为众所推戴拒之益来乃不得已起义兵即条法令明约束务以安缉为事故所至抚定民咸安堵十余年间荡涤群雄戡定祸乱平一天下虽曰天命人归要亦神武不杀之所致也即位之初稽古考文制礼作乐修明典章兴举废坠定郊祀建学校尊孔子崇儒术育贤才注洪范叙九畴罢黜异论表章经籍正百神之号严祭祀之典察天文推历数定封建谨法律慎赏罚抚四裔海外远方皆遣子入学南极炎侥北逾冰壤东西际日月之所出没罔不率服昧爽临朝日晏忘虚心清问从善如流神谋睿断昭见万里退朝之暇即延接儒臣讲论经典取古帝王嘉言善行书置殿庑出入省观斥侈靡绝游幸却异味罢膳乐泊然无所好敦行俭朴以身为天下先凡诏诰命令词皆自制淳厚简古洞达物情戒谕臣下动引经史谆切恳至听者感动训敕子孙臣庶具有成书昭法万世谨宫壸之政严宦寺之防杜外戚之谒而家法尢正纪纲法度彰彰明备至于礼先代罢献俘尊高年申孝弟励农桑蠲逋负宥死刑焚狱具旌廉能黜贪酷摧奸暴佑良善宽仁爱人专务德化是以身致太平三十余年民安其业吏称其职海内殷富诸福之物莫不毕至功德文章巍然焕然过古远矣传称唐虞禅夏后殷周继然成汤革夏乃资亳众武王伐商爰赖西师至于汉高虽起徒步尚藉亭长挟纵徒集所附上不阶寸土一民呼吸响应以有天下方册所载未之有也按明宝训甲辰八月平章常遇春兵至赣州熊天瑞固守不下太祖令平章彭时中以兵会遇春等共击之又命中书右司郎中汪广洋往参谋遇春军事谕广洋曰汝至赣如城未下可与遇春等言熊天瑞困处孤城犹笼禽阱兽岂能逃逸但恐破城之日杀伤过多要当以保全生民为心一则可为国家用一则可为未附者劝且如汉邓禹不妄诛杀得享高爵子孙昌盛此可为法向者鄱阳湖之战陈友谅既败生降其兵至今为我用纵有逃归者亦我之民我前克湖广禁军士毋入城故能全一郡之民苟得郡无民何益广洋至赣见遇春等传太祖命时天瑞拒守益坚遇春乃浚濠立栅以困之　丙午五月壬午太祖还自濠州谕中书省臣曰吾昨往濠州所经州县见百姓稀少田野荒芜由兵兴以来人民死亡或流徙他郡不得以归乡里骨肉离散生业荡尽此辈宁不怨嗟怨嗟之起皆足以伤和气尔中书其命有司遍加体访俾各安乡土仍复旧业以遂生息庶几斯民不致失所十二月己巳典营缮者以宫室图进太祖太祖见其雕琢奇丽者即去之谓中书省臣曰宫室但取其完固而已何必过为雕斫昔尧之时茅茨土阶采椽不斫可为极陋矣然千古之上称盛德者必以尧为首后世竞为奢侈极宫室苑囿之娱穷舆马珠玉之玩欲心一纵卒不可遏乱由是起矣夫上崇节俭则下无奢靡吾尝谓珠玉非宝节俭是宝有所缔构一以朴素何必极雕巧以殚天下之力也　吴元年四月辛亥仁祖忌日太祖诣庙祭毕退御便殿泣下不止起居注詹同侍侧再三慰之太祖曰往者吾父以是月六日亡兄以九日亡母以二十二日□一月之间三丧相继人生值此其何以堪终天之痛念之罔极愈呜咽不胜左右皆不能仰视　四月丁卯仁祖后忌日太祖诣庙祭毕退御便殿谓侍臣朱升曰昔吾母终时吾年甫十七侍母病昼夜不离侧吾次兄经营家事母遣呼与偕来嘱曰我今病度不起尔兄弟善相扶持以立家业言讫而终今大业垂成母不及见言犹在耳痛不能堪也因悲咽泣下群臣莫不感恻　六月甲戌太祖谓宪臣曰任官不当则庶事不理用刑不当则无辜受害譬之薅草莱者施镈不谨必伤良苗绳奸慝者论法不当必伤善类故刑不可不慎也夫置人于棰楚之下屈抑顿挫何事不伏何求不得古人用刑盖不得已悬法象魏使人知而不敢犯夫水火能焚溺人狎之则必伤远之则无害水火能生人亦能毙人刑本以生人非求杀人也苟不求其情而轻用之受枉者多矣故钦恤二字用刑之本也　洪武元年正月乙亥追尊四代考妣祭讫太祖顾谓李善长曰朕荷先世积累之勤庆及于躬抚临亿兆今遵行令典尊崇先代斋肃一心对越神灵所谓焄蒿凄怆若或见之善长对曰陛下诚孝感通达于幽显太祖曰奉先思孝祭神如在诚敬无间神灵其依苟或有间非奉先思孝之道也二月壬子定宗庙时享之礼既而太常又进宗庙月朔荐新礼太祖览毕谓群臣曰宗庙之祀所以隆孝思也然祭之于后不若养之于先朕今不及矣尝闻为人子者愿为人兄其意谓为兄侍膝下之日早于养之日也朕于子为人弟亲存而幼不能以养及长而富有天下则亲殁矣虽欲以天下养其可得乎因悲叹久之命以月朔荐新仪物着之常典俾子孙世承之　八月有司奏造乘舆服御诸物应用金者命皆以铜代之有司言费小不足靳太祖曰朕富有四海岂吝于此然所谓俭约者非身先之何以率下小用不节大费必至开奢泰之原启华靡之渐未必不由于小而至大也　十月庚辰太祖朝罢召宿卫武臣谕之曰朕与尔等起布衣历战阵十五六年乃得成功朕今为天子卿等亦任显荣居富贵非偶然也当四方豪杰并起互相攻夺朕提孤军应敌危亦甚矣然每出师必戒将士毋妄杀毋焚民居此心简在上帝故有今日卿等亦思曩时在民间视元之将帅轻裘肥马气焰赫然何敢望之然彼之君臣不思祖宗创业之难骄淫奢侈但顾一身逸乐不恤生民疾苦一旦天更其运今历数在朕朕何敢骄怠常恐政事废缺日慎一日自非犒赏将士宴百官享劳外使未尝设宴为乐尔等亦须勤身守法勿忘贫贱之时勿为骄奢淫佚之事则身常荣而家常裕矣卿等勉之毋忘朕言　十二月己巳太祖退朝还宫皇太子诸王侍太祖指宫中隙地谓之曰此非不可起亭馆台榭为游观之所今但令内使种蔬诚不忍伤民之财劳民之力耳昔商纣崇饰宫室不恤人民天下怨之身亡国灭汉文帝欲作露台而惜百金之费当时民安国富夫奢俭不同治乱悬判尔等当记吾言常存儆戒　二年四月乙亥太祖因侍臣言及医者吮痈事曰朕尝思人子于其亲一体而分者也思念之笃精诚之至必相感通朕思遭兵乱母后之坟为兵所发朕收遗骸失一指骨于坟近地遍求不可得忽得一骨然未敢必其是闻世有以指血验之者遂啮指滴血其上果透入其中及以他骨验之则血不入乃知亲之气血相感如是与他人自不同也故古人有母搤臂噬指而子即心痛理有之矣今人父子兄弟一遇利害或悖戾不相顾者独何心哉　三年正月甲午太祖持黄金一锭示近臣曰此表笺袱盘龙金也令宫人洗涤销镕得之又出杂纻丝小片缝成如毯者曰此制衣裳所遗用缉为被犹胜弃遗也二月壬戌太祖行后苑见巢鹊卵翼之劳喟然叹曰禽鸟劬劳若是况人母子之恩乎乃令群臣有亲老者许归养时故元镇抚陈兴被俘来京恩待甚厚兴言有母在嵩州年八十余欲求归养即赐白金衣帽遣之兴辞太祖顾谓侍臣曰孝弟之性天下皆同陈兴虽武夫闻朕言即怆然思归朕始不知其有母若知之肯令其违远耶人寿不过百岁今其母年已八十余万一不相见兴有无穷之痛兴归母子相见其乐宜何如侍臣曰陛下以孝治天下推测人情无微不烛非惟一家之老者得所天下之惸独鳏寡皆蒙其惠矣太祖曰人情莫不爱其亲必使之得尽其孝一孝而众人皆趋于孝此风化之本也故圣王之于天下必本人情而为治　五月丁巳凤翔府宝鸡县进瑞麦一茎五穗者一本三穗者一本二穗者十有余本太祖谓廷臣曰向者凤翔饥馑朕悯其民故特遣人赈恤曾未数月遽以瑞麦来献借使凤翔民未粒食虽有瑞麦何益苟其民皆得所养虽无瑞麦何伤朕尝观自古以来天下无金革斗争之事时和岁丰家给人足父慈子孝夫义妻德兄爱弟敬风俗淳美此足为瑞若此麦之异特一物之瑞耳非天下之瑞也　七月丙辰太祖阅内藏慨然谓臣下曰此皆民力所供蓄积为天下之用吾何敢私苟奢侈妄费取一己之娱殚耳目之乐是以天下之积为一己之私也今天下已平国家无事封赏之外正宜俭约以省浮费　十月丙辰朔朝退雨二内使着干靴行雨中太祖召责之曰靴虽微皆出民力民之为此非旦夕可成汝何不爱惜而暴殄如此命左右杖之因谓侍臣曰尝闻元世祖初年见侍臣有着花靴者责之曰汝将完好之皮为此岂不废物劳人此意诚佳大抵为人尝历艰难则自然节俭若习见富贵未有不侈靡者也因敕百官自今入朝遇雨雪皆许服雨衣　八月丁丑礼部尚书陶凯等言进膳举乐太祖曰古之帝王功业隆盛治洽生民上下之间熙然太和虽日举乐未为过也今天下虽定人民未苏北征将士尚在暴露之中此朕宵旰忧勤之不暇岂可忘将士之劳而自为佚乐也哉俟大兵凯还士卒无战伐之劳人民罢转输之苦然后以乐侑膳未晚也　闰三月壬午太祖阅翰林所撰武臣诰文有佐朕武功遂宁天下之语即改作辅朕戒行克奋忠勇因诏词臣谕之曰卿此言太过尧舜犹病博施大禹不自满假朕何敢为侈大之言乎自今措词务在平实毋事夸张　十月甲戌甘露降于钟山群臣称贺太祖曰休咎之征虽各以类应朕德凉薄乌足以致斯翰林应奉雎稼对曰圣人之德上及太清下及太宁中及万灵则膏露降陛下恭敬天地辑和人民故嘉祥显着起居注魏观曰帝王恩及于物顺于人而甘露降陛下宽租赋减徭役而百姓欢豫神应之至以此故也翰林侍读学士危索曰王者敬养耆老则甘露降而松柏受之今甘露降于松柏乃陛下尊贤养老之所致也宜告于宗庙颁示史馆以永万亿年无疆之休太祖曰卿等援引载籍言非无征然朕心存警惕惟恐不至乌敢当此一或忘鉴戒而生骄逸安知嘉祥不为灾异之兆乎告诸宗庙颁之史馆非所以垂示于天下后世也群臣皆顿首谢　十一月庚申时将士居京卫闲暇有以酣饮费赀者太祖闻召而谕之曰勤俭为治身之本奢侈乃丧家之源近闻尔等□嗜于酒一醉之费不知其几以有限之资供无厌之费岁月滋久岂得不乏且男不知耕女不知织而饮食衣服必欲奢靡夫习奢不已入俭良难非保家之道自今宜量入为出裁省妄费宁使有余毋令不足　五年六月癸卯句容县民献嘉瓜二同蔕而生太祖御武楼中书省臣率百官以进礼部尚书陶凯奏曰陛下临御同蒂之瓜产于句容句容陛下祖乡也实为祯祥盖由圣德和同国家协庆故只瓜联蒂之瑞独见于此以彰陛下保民爱物之仁非偶然者太祖曰草木之瑞如嘉禾并莲合欢连理两岐之麦同蒂之瓜皆是也卿等以此归德于朕朕否德不敢当之纵使朕有德天必不以一物之祯祥示之苟有过必垂象以谴告使我克谨其身以保其民不至于祸殃且草木之祥生于其土亦惟其土之人应之于朕何与若尽天地间时和岁丰乃王者之祯故遂为赞并赐其民钱而遣之　十二月庚子内使奏增饲虎肉太祖曰养牛以供耕作养马以资骑乘养虎欲以何用而费肉以饲之命以虎送光禄他禽兽悉纵之　七年五月甲子礼部尚书牛谅上所考定进膳礼奏言古礼凡大祀斋之日宰犊牛以为膳以助精神太祖曰太牢非常用致斋三日而供三犊所费太侈夫俭可以制欲淡可以颐性若无节制惟事奢侈徒增伤物之心何益事神之道谅曰周礼是古人所定非过侈也太祖曰周官之法不行于后世多矣惟自奉者乃欲法古其可哉　八年三月丙寅命皇太子及诸王往凤阳祭皇陵太祖恻然曰吾祖宗去世既远吾父母又相继早□每念劬劳鞠育之恩惟有感痛而已今日虽尊为天子富有四海欲致敬尽孝为一日之奉不可得矣哀慕之情昊天罔极今凤阳陵寝所在特命尔等躬诣致祭以代朕行孔子曰事死如事生事亡如事存尔等敬之因悲咽不自胜太子诸王皆感泣　九月辛酉诏改大内宫殿太祖谓廷臣曰唐虞之时宫室朴素后世穷极侈丽习尚华靡去古远矣朕今所作但求安固不事华丽凡雕饰奇巧一切不用惟朴素坚壮可传永久使吾后世子孙守以为法至于台榭苑囿之作劳民费财以供游观之乐朕决不为之其饬所司如朕之志　十一月甲戌甘露降于南郊群臣咸称贺献歌诗以颂德太祖曰人之常情好祥恶妖然天道幽微莫测若恃祥而不戒祥未必吉睹妖而能惩妖未必皆凶盖闻灾而惧或者蒙休见瑞而喜或以致咎何则凡人惧则戒心常生喜则侈心易纵朕德不逮惟图修省之不暇岂敢以此为己所致哉　九年五月丙寅命中书省臣作亲王宫得饰朱红大青绿余居室止饰丹碧中书省臣言亲王居室饰大青绿亦无过度者太祖曰惟俭养性惟侈荡心居上能俭可以导俗居上而侈必至厉民独不见茅茨卑宫尧禹以崇圣德阿房西苑秦隋以失人心诸子方及冠年去朕左右岂可使靡丽荡其心　五月壬午太祖谓侍臣曰淡泊可以养心俭素可以养德纵欲毁度奢侈移性故技巧哇淫游幸畋猎皆役心损德之具所以高台深池庸主攸□卑宫陋室圣主攸兴朕观元世祖在位躬行俭朴遂成一统之业至庚申帝骄淫奢侈饫粱肉于犬豕致怨怒于神人故逸豫未终败亡随至此近代之事可为明鉴朕常以此训诸子使知所警戒则可长保国家矣太祖以大内宫殿新成制度不侈甚喜因谓侍臣曰人主嗜好所系甚重躬行节俭足以养性崇尚侈靡必至丧德朕常念昔居淮右频年饥馑艰于衣食鲜能如意今富有四海何求不遂何欲不得然检制其心惟恐骄盈不可复制夙夜兢惕弗遑底宁故凡有兴作必量度再三不获已而后为之为之未尝过度宫壸之间皇后亦能俭以率下躬服浣濯之衣皆非故为矫饰实恐暴殄天物剥伤民财不敢不谨侍臣对曰奢侈者常情同欲节俭者富贵所难陛下安行节俭无所勉强诚宜为万世子孙之法太祖曰节俭二字非徒治天下者当守治家者亦宜守之尔等岁禄有限而日用无穷一或过度何从办集侵牟剥削皆原于此须体朕怀共崇节俭庶几无悔　十六年七月庚戌太祖谓侍臣曰自古王者之兴未有不由于勤俭其败□未有不由于奢侈前代得失可为明鉴后世□庸之主纵欲败度不知警戒卒濒于危亡此深可慨叹大抵处心清净则无欲无欲则无奢纵之患欲心一生则骄奢淫佚无所不至不旋踵而败亡随之矣朕每思念至此未尝不惕然于心故必身先节俭以训于下侍臣顿首曰陛下戒慎如此使后世守而不替长久之福也　八月辛巳孝慈皇后小祥先是礼部臣奏令天下诸司致祭太祖曰此固礼也但仪物百费皆出于民道里往来亦甚劳烦且皇后在时尝问朕曰天下之民安乎朕曰尔问甚善然事不在尔后曰陛下为天下父妾忝为天下母天下之民皆子女也其安与否岂可不知今言犹在耳而欲以小祥费天下民财甚非后心其止之　十八年四月乙未五色云再见礼部请率百官表贺太祖谕之曰天下康宁人无灾害祥瑞之应固和气所召昔舜有卿云之歌在当时有元凯岳牧之贤相与共治雍熙之治朕德不逮治化未臻岂可遽以是受贺前代帝王喜言祥瑞臣下从而和之往往不知省惧以至灾异之来不复能弥盖夸侈之心生则戒惧之志怠故鲜克终可以为戒　二十一年五月乙酉五色云见翰林学士刘三吾进曰云物之祥征乎治世舜之时形于诗歌宋之时以为贤人之符此实圣德所致国家之美庆也太祖曰古人有言天降灾祥在德诚使吾德靡悔灾亦可弥苟爽其德虽祥无福要之国家之庆不专于此也　二十八年七月戊戌河南汝宁府确山县野蚕成茧群臣贺表太祖曰人君以天下为家使野蚕成茧足以衣被天下之人朕当受贺一邑之内偶然有之何用贺为　二十九年正月乙丑太祖罢朝从容问左右民间事礼部尚书门克新对曰圣泽广深天下之民各安生业幸蒙至治太祖曰虽尧舜在上不能保天下无穷民若谓民皆安业朕恐未然何得遽言至治克新对曰圣德谦虚不自满假则天下之民受福无穷矣　三十一年四月己丑享太庙毕太祖步出庙门徘徊顾立指桐梓谓太常臣曰往年种此今不觉成林凤阳陵树当亦似此因感怆泣下又曰昔太庙始成迁主就室礼毕朕退而休息梦朕皇考呼曰西南有警觉即视朝果得边报祖考神明照临在上无时不存尔等掌祭祀宜加敬慎旦暮中使供洒扫奉神主恐有不虔当以时省视务宜斋洁以安神灵按大政纪洪武六年正月辛酉上谕儒臣詹同曰朕尝思声色乃伐性之斧斤易以溺人一有溺焉则祸败随之故其为害甚于鸩毒朕观前代人君以此败□者不少盖为君居天下之尊享四海之福靡曼之声窈窕之色何求而不得苟不知远之则小人乘间纳其淫邪不为迷惑者有几况创业垂统之君为子孙之承式尤不可以不谨同对曰不迩声色昔成汤所以能垂裕后昆陛下此言端本澄源诚万世子孙之法也按春明梦余录洪武中诏言顷因戡乱以军律用刑殊乖平允自今务从中典重刑须秋后无非时决伤天和　祖训云以后子孙做皇帝时止守律与大诰并不许用黥刺腓鼻阉割之刑盖嗣君宫内生长人情善恶未能周知恐一时所施不当误伤善良臣下敢有奏用此刑者文武群臣即时劾奏将犯人凌迟全家处死　上读老子书至民不畏死奈何以死惧之恻然感怀命焚锦衣卫非法狱具悉以所系囚送部台审理　谕刑部尚书周祯曰刑以辅治唐虞所不免观舜命皋陶之辞始曰明刑终期于无刑皋陶告舜亦曰与其杀不辜宁失不经当时君臣莫不以恤刑为重而民亦自不犯所以能致雍熙之治朕尝观此深有所契卿当体之　命中书省详定律令谕曰律有连坐之条其侵损伤人者众吾以为罚弗及嗣忠厚之至也自今民有犯者毋连坐　工部尚书王肃坐法当笞上曰六卿之职不宜以细故加辱命以俸折赎着为令　上谕刑部凡论囚当原情毋刻深盖人命至重常存平恕之心犹恐失之况深文乎昨民有子犯法父行贿求免者有司欲并论朕以父子至亲子论死而父救之情也故但论其子而赦父自今凡论狱必详谳覆奏而后论毋重伤人　赣州民有止宿逃囚初不知其囚刑部逮问坐之罪上曰刑者圣人设防于天下耳深文重法仁者不为故凡断狱贵得其情缘情而论罪则刑当而民服彼不知其为囚舍宿者人情之常也何为罪之如汝议行路之人将无止宿矣遂命释之　十五年正月谕刑官曰方春万物发生而无知之民乃有犯法至死者虽有决不待时之律然于朕心有所不忍其犯大辟者减死论　谕都督府曰前遣囚往充辽东驿卒今天气尚寒恐道途冻馁此辈本宥之以全其生若不免死是徒宥耳且令就济宁暂住待春暖遣行　二十三年通政司茹玮引奏潮州府学生陈质言其父戍大宁已死今有司取其补伍自念从幼至今荷蒙国恩教育愿赐卒业以图上报上谓兵部尚书沈溍曰国家得一卒易得一材难此生既有志于学可削其兵籍遣归进学　天策卫卒吴英父得罪系狱英诣阙陈情愿没入为官奴赎父罪上谕英曰汝之情固有可矜但汝平时何不劝谏汝父使不犯法今罪不可贷然念汝爱父之至特曲法宥之　尝行郊坛皇太子从指道傍荆楚曰古用此为扑刑取能去风虽伤不害盖德念至于此　皇陵初建时量度界限将筑周垣所司奏民间坟墓在傍者当外徙圣谕曰此坟墓皆吾家旧邻里不必外徙至今在陵域者春秋祭扫听民出入不禁其仁于枯骨如此按椒宫旧事上与后宫语必以六穑组紃为先宫中垣壁屏障皆绘耕织之象按枝山前闻高皇帝以天纵之圣功德广大金匮之策不可胜纪草莽臣何敢僭以入私编然剽闻一二不敢隐默自敬天事神至于礼乐末节罔不究心以乐生不娶颛洁特创神乐观居之俾从黄冠之列赡给优厚所辖钱粮例不刷卷曰要他事神明底人不要与他计较常膳之外复益予肉人若干曰无使饥寒乱性诸武舞执干盾之属后易褚甲以绘兵其上防微之意又因以见焉惠宗
按春明梦余录明太祖尝以律授皇太孙太孙曰律中某条尚觉严而不恕请稍改之可乎曰试率尔意改来看因更定五条明日呈稿帝喜曰甚善因跪而请曰明刑所以弼教凡与五伦相涉者皆宜屈法以伸恩今律中所定期于尽法而不必于原情窃所未安曰凡所未安者汝悉改之遂遍考礼经参之历朝刑法志改定七十三条帝览竟大喜曰吾当乱世刑不得不重汝当平世刑不得不轻所谓刑罚世轻世重也如后用刑皆宜遵此常州陈理以子□父送太孙处分太孙从容详审竟脱之理父原抱病经年误服一药而毙继母素憎其子因力证成之无以自解太孙条其情而谳之帝未之信也拘邻里婢仆及原医讯之乃知父向患火证庸医误认为寒药中潜投附子主人不知故服之而暴卒耳帝惊曰有是哉刑不可不慎也太孙不独仁而且明朕无忧矣　逻者获强盗七人命送太孙审太孙一见即疑首盗非真及讯之果系主人之子偶出庄上而佃客皆盗也是夜正谋劫商舟遂强之同行归欲首明而先被获帝覆审尽得其情释之问太孙曰尔何以知其非盗对曰周礼听狱色听为先尚书亦称惟貌有稽炆见其人双眸□□视听端详定非盗也帝因叹曰决疑者不可不读书　建文帝即位谕刑官曰大明律皇祖所亲定大意虽准唐律亦遍考历朝刑法志参酌而成朕先年受命细阅今律校前代律往往加重盖刑乱国用重典非百世通行之法也朕当时改定七十三条皇祖已命施行然罪可疑情可矜者何止此也律设大法礼近人情齐民以刑不若以礼其传谕天下有司务崇礼教赦疑狱嘉与万方共享和平之福按东朝记皇帝嗣位之初即下明诏行宽政赦有罪蠲逋租去事之妨民者明年以纪元赐高年米肉絮帛民鬻子者为之赎免田之租税几分遣使者问海内所患苦者当廉平吏罪至死者多令活之于是刑部都察院论囚视往岁减三分之二人重犯法　上幸太学视祀孔子拜跪盥献咸用享庙礼搢绅聚观皆思自奋以进庸于世　十二月癸卯朔乘舆临视殿坛戒饬百官涤牲省器是月戊寅上御奉天殿群公卿咸受誓戒宿于斋宫明日己卯出舍皇邸尚食进素膳及期行事自元旦至于祭天地开朗日月辉华方当出郊龙旗徐行万骑不惊山川草木皆有喜色六军百姓欣跃聚观　上于干清坤宁南北二宫间为退朝燕处之殿置古书祖训于其中沉玩深思名之曰省躬方孝孺奉谕撰铭成祖
按名山藏典谟记永乐元年十一月上谓侍臣曰朕每当法司奏囚未尝不反复思究之毫有可生便从宽减盖往在军中未尝轻戮一人况今为天下主南阳县言县民逃徙赋役靡出乞下令捕归上曰民谁乐去其乡哉河南连岁水旱蝗螟守令鲜抚字之夫其田庐生业已废弃捕归益之困耳　十二月敕三法司曰每盛寒暑朕必命恤囚比闻死狱者往往蔽不奏夫杀一微物尚有阴祸人命至重可怠肆乎自今不谨则朕不贷　四年三月上曰宣府万全兴和皆临边卫未冬先寒将士备御昼夜不解甲朕尝历其处劳苦特甚大小官军其人赐钞五锭　十二月辛卯上闻京师民多病叹曰内府药材甚广咫尺不能有济何况于外命太医院掣施方剂复命礼部申明药局之令　七年二月壬午上巡北京车驾发京师戊子驻跸凤阳谒祭皇陵上负土益陵从官皆负遂遣祭于祖陵赐凤阳土民户钞遣官祭灵壁战没将士遂遣祭于东昌□城夹河白沟真定坝上诸战处　十二年二月陇川饥赈之按问长吏之不言者上退坐右顺门里衣袖垢敝纳复出侍臣有赞圣德者上叹曰朕日十易衣未尝无之但念自惜福昔皇妣躬缉故衣皇考见而喜曰勤俭如此可法子孙朕常不敢忘按明昭代典则上文武全材宽严兼济规模阔大条理精密知人善任谗间不行用兵应变机智如神临事闲暇决战先登大将小校尽识能否随材指挥各称任使拊循士卒同其甘苦擒王缚将推心不疑郡县灾伤蠲租赈谷军机奏报中夜起览总揽权纲爱重名爵容受直言屏却祥瑞贲饰礼文经略侥塞训迪子孙一书万言敦睦宗庶保全功臣收交南罢海运通西域降北寇表章圣经谢绝封禅置内阁儒臣削藩王兵柄海外诸国受命为王者三十余国长算远虑徙都北平实贻孙奕子久大之基也按春明梦余录元年大理寺卿薛岩等奏各布政司上所部具狱凡死罪百余人请分遣御史临决上从之顾谓都御史陈瑛等曰人命至重既绝不可复续夫治狱得情尤难鞭扑棰楚之下罪人成于锻炼者往往有之今百余人之中岂能必其皆无冤枉尔分遣御史宜具书慎刑之意授之使论决之际详探其情非其情者即与辨释必揆之以理理不可生然后刑之则彼虽死无所恨矣　二年四月谕法司曰天气向热狱囚淹久必病病无所仰给必死轻罪而死与枉杀何异今命五府六部六科协助尔等尽数日疏决凡死罪狱成者俟秋处决轻罪即决遣有连引待辨未能决者皆令出狱听候御奉天门录囚多所矜宥囚已出午门尚虑有枉抑者复召锦衣卫指挥陈逵鸿胪寺少卿郁旃等谓曰囚皆久困于狱而乍至朕前久困则虽枉而不求辨初至朕前则畏威而不敢言有此二者则刑罚岂能皆当尔等更以朕言从容审之果其有辞即来白　八年新进士王彦自陈臣家与奸恶外亲有连今闻朝廷已下本贯籍没臣家臣虽中进士实罪人应就系上谕三法司曰学至于中进士亦成材矣成材勿弃其有罪能自陈可矜并其家宥之　法司奏冒支官粮者上怒命戮之刑科覆奏上曰此朕一时之怒过矣其依律自今犯死罪皆伍覆奏着为令仁宗
按明昭代典则仁宗先后守两京听政从仁厚爱百姓天下咸归心既即位尽行其志约己裕民恒如不及明乎知人任用不贰廷臣才行高下了然缓急器使靡不曲当寸长可用咸所不弃苟犯名义虽小必黜未尝以爱恶移是非甲乙迁喜怒严谨边备不勤远略边将陛辞每戒曰民力罢矣慎毋贪功寇至塞驱之而已毋为首祸违命获功吾所不赏赏功懋德宁过于厚屡敕法司崇宽厚戒深刻然极恶赃吏每戒法司曰赃吏务励民裕己国家恤民必自去赃吏始重学校严荐举每谕所司用人必求实才授官必责实效乐闻直言多见褒答间有咈逆无几悔悟太祖晓识天象长益探究日官讳避辄见穷诘作台禁中时自观察苟有灾氛深自省咎按大政纪上嗣位每曰为人君止于仁故弘施霈泽罢科买己逋负询民隐急农事褒旧劳举坠典增文武官俸加军士食米赐文臣诰敕予归省者赐赉有制禁告诽谤申严自宫之禁及加人宫刑屡饬法司崇宽厚戒深刻惟日以恤人为务在位仅十月而德政加多故遗诏初下兵民如丧慈父庙号曰仁天下之公言云　洪熙元年四月时有至自南京者上问道路所遇民何似对曰淮安徐州及山东境内民多乏食而有司征税粮方急遂问少师蹇义所对亦然上命大学士杨士奇草诏蠲恤士奇言不可不令户部工部与闻上曰姑徐之救民之穷当如救焚拯溺不可迟疑有司虑国用不足必持不决之意卿等姑勿言命中官具楮笔令士奇等就西角门书诏上览毕既命用玺已遣使赍行上顾士奇曰汝今可语户部工部朕悉免之矣左右或言地方千余里其间未必尽无收宜有分别庶不滥恩上曰恤民宁过厚为天下主可与民寸寸计较耶按春明梦余录大理寺论囚上恻然曰人命至重帝王以爱人为德卿等职理刑辅德宜赞朕志毋俾含冤地下伤天地之和命府部通政司六科同法司于奉天门会审已特召大学士士奇荣幼孜等至榻前论比年法司之滥拟大逆不道往往出罗织也先帝为切戒故事死刑五覆奏而法司一不以措意今审决重囚卿三人同往虑期克必中阁学士同审录始于此　元年诏朕恭承大统为天下生民之主惟我皇祖皇考爱民之仁祇率不怠旦夕思念人命甚重哀矜庶狱惓惓在怀夫刑以禁暴止邪导民于善岂专务诛杀哉故律令之制善善长而恶恶短罚之轻重咸适厥中顾执法之吏不能持平有虚饰其情专致死罪而比附谬妄尤甚枉人朕甚悯之夫五刑之条莫甚大辟大辟之施身首异处斯已极矣自今有犯罪律该凌迟者依律科决其余死罪止于斩绞法司并不许牵合傅会昧情以致冤滥若朕一时过于嫉恶律外用籍没凌迟之刑法司再三执奏三奏不允至于五奏五奏不允同三公及大臣执奏必允乃已永为定制文武诸司自今亦不许恣肆暴酷于法外用鞭背等刑以伤人命尤不许用宫刑绝人嗣续有自宫者以不孝论且人之为非固有父子不相为谋者肆虞舜为君罚弗及嗣文王之世罪人不孥自今惟犯谋反大逆者依律连坐其余有犯止坐本身毋得一概处以连坐之法古之盛世恒采民言用资戒警今凶险之徒往往遮拾诬为诽谤法吏刻深锻炼成狱刑之失中民则无措今后但有告诽谤者一切勿治尔中外文武群臣宜端乃志悉乃心畏天爱人务崇宽恕庶有以佐朕父母斯民之治或有违者必罚不贷敷告天下咸使闻知宣宗
按名山藏典谟记宣德元年四月青州饥有司议赈户部请复核上曰核而后赈将求之沟壑其令从便宜行事　二年七月谕三法司曰虐暑朕与卿等深居突处犹畏烦蒸矧系囚哉若敲毒熏□疾病死者亏伤和气不累阴德耶有应罚役应遣者速简勘以闻是月也上三阅狱遣轻系　五年二月庚辰罢遣工匠老幼残疾者罢采木军夫遣归农敕曰朕孜孜图治食念人饥衣念人寒今春气已和民瘼未舒惧非所以膺天承祖宗特颁宽恤之令尽朕审思所至者水旱蝗蝻地速视其以豁赋闻蠲免三年以前刍薪之税招饥徙民复业免役一年所毋责偿倒死官马驴骡及亏欠孳生马匹者停止采买颜料生漆诸物为营造监采监买吏召还之上供物非土产毋征征所产土除他役起科官田一斗以上者减十之二四斗至石以上者减十之三户有二人役工匠者一人归四人者二人归一人者听合于他户一岁二岁相更役年老残疾悉放免之赃污士之极丑理官上罪必核毋辱人终身以清明节奉皇太后上陵上櫜鞬导骑步掖过河桥按大政纪洪熙元年六月皇太子即皇帝位八月工部奏内府工用纻丝纱罗计九千匹请下苏杭等府织造上曰供用之物虽不可缺然当念民力令百姓艰难可减半造又谕尚书吴中等曰昔魏征告唐太宗每以恤民为言卿等其体此意十一月工部尚书吴中言制造御用朱红戗金龙凤器用物料不足请买于民间上曰汉文服御帷帐无文绣史称其恭俭爱民朕方慕之以俭约率下所造服食器用当从朴素不须华靡按春明梦余录宣德四年吏部奏第二甲进士王懋应授从七品官其兄尝为御史以误决死囚抵罪懋乃极刑家属当罢不录上曰士勤苦学问始登一第弃之可惜朕记皇祖时一进士以极刑家当罢念其成材之难特命吏部录用此故事也其以懋为州判官　八年敕三法司言朕体上帝好生之心惟刑是恤今尔等覆详天下重狱而犯者远在千万里外需奏当即决亦何能无冤抑者乎人命至重死不复生其遣廉能官分诣所在同三司巡按御史及府州县官公同详审若情犯深重无冤者听从处决如情可矜疑及审异不服者具奏遣官审录自此始　又谕古孟夏断薄刑出轻系仲夏挺重囚益其食所以顺时令而重民命也我祖宗时遇隆寒盛暑命法司审囚系卿等皆先代旧臣亲所闻见今向暑宜量情罪区别　又谕朕夜来观周书立政篇有云式敬尔繇狱以长我王国此深有意味盖能敬慎用刑不致枉滥则仁恩浃洽足以培固国本福祚灵长英宗
按名山藏典谟记天顺元年十一月上曰山东连年伤民甚艰难虽已遣赈朕尚念之吏部其就于本布政司推选廉能官一员专行抚恤吏部举右布政王宇遂以命之命左佥都御史王俭赈贫于徐州陛辞上曰徐南北要冲民艰朕恻然设心赈济毋恤庾仓　二年九月上谓李贤曰朕朝罢膳后阅章奏易决者下有司可议者送先生参详当乃出左右乃曰陛下自劳非养生道又曰内阁可无送朕荷天下之重五更二鼓起斋洁拜天毕省奏章既剖决谒奉先出视朝不爽于时度退朝召问大臣商略机务于文华复省奏章省讫还宫至申又如之暇则听内政暮乃休母后所旦朝有命则间一日隆冬盛暑则五日左右亦曰陛下自劳非养生道贤对曰陛下孝敬精勤古贤君何以加此愿持母衰上曰朕之行此亦有何劳便于安逸怠荒至矣　五年六月命花木鸟兽梨板及追马清匠刷卷采薪之役悉停罢盖所罢皆民最苦而采薪之役岁省可三十余万　十一月上曰朕五鼓拜天虽足疾不废拜毕阅章奏亦拜于八庙出则视朝退朝母后毕复视政既罢进膳饮食未尝拣择衣服亦随宜虽衣布天子也按春明梦余录天顺三年谕人命至重死者不可复生自天顺三年为始每至霜降后但有应决重囚三法司奏请会多官从实审录庶不冤枉永为定例按孤树褎谈英宗尝论景泰不与大臣接言贤曰自古明君未尝一日不与大臣商确治道所以天下常安先儒谓对贤士大夫之时多亲宦官宫妾之时少于君德方有益又言朕自复位以来未尝一日忘在南城时每以此戒左右贤曰安乐不忘患难古昔圣贤之君存心正如此又以戒左右最善又善饮食随分曾不拣择衣服亦随宜虽着布衣人不以为非天子也贤曰如此节俭天下自然富庶前代如汉文帝唐太宗宋仁宗皆节俭是以当时海内富庶非其余可及宪宗
按名山藏典谟记成化二年十月监察御史以反贼刘通疏属并傅录财产解奏上曰族诛非圣世法其亟发宁家财产还之　二十年正月乙巳英宗睿皇帝忌晨上祭奉先殿遣祭于裕陵退朝顾左右曰先皇奄弃天下忽二十年今晨行礼追念罔极感伤于怀潸然泪下不能自已按窥天外乘孝宗敬皇帝亲万机任贤臣天下熙熙庶乎无德可名无机可运者欤按郊外农谈凤翔之麟游有虎臣者慷慨有气节成化末贡入太学适闻万岁山架棕棚以备登眺臣上疏极谏宪庙奇之祭酒费誾不知也惧其贾祸会六堂鸣鼓声罪以锒铛锁之俄官校至宣臣至左顺门中官传旨劳之曰尔言是也棕棚拆卸矣命吏部予七品官誾闻而大惭臣知云南鹗嘉县事卒于官孝宗按名山藏典谟记成化二十三年十一月辛巳宪宗丧百日矣先是上服丧二十七日礼官请易服如制入朝上素服如故群臣服吉者皆趋出至是百日又如之进士潘府请行三年丧下辅臣详议礼部侍郎倪岳定仪注三年不鸣钟鼓不受朝贺朔望宫中素服举奠繇是上孝德感动中外　弘治二年五月路沁二卫所屯田被水不及三岁例不免粮上曰民饥方赈岂可复征特免之　五年五月致仕太子少保礼部尚书邹干疏言浙江水旱相仍民穷而盗请行蠲恤上曰干老致仕尚忧公其持羊酒彩币即家劳勉之　十七年二月巡抚北直隶都御史缙以淮扬庐凤四府并徐州灾伤请折收今岁免粮十五万五千石备赈三年后补还上曰既重民饥以流亡其即如奏不用补也兵部尚书刘大夏等言江北南诸府灾甚陕西往岁困用兵江浙诸省亦多事乞命抚按蠲减租役专务生养上曰中外灾伤民困朕甚悯焉卿言深切时弊有当行者明白议拟以闻户部议覆吏部尚书马文升奏乞减光禄寺厨料十之二上曰岁荒民贫朕实痛心各衙门支用物料其务节约毋滥费按孤树褎谈孝宗忧劳思治益明习机务眷念民瘼欲尽革诸烦苛弊□召刘文靖公屏左右人罕得闻大惧窃从平隙中观但闻上数数称善上仁慈敬慎尢欲守成法公等亦见太子未壮上体清□恐一旦祸起不可测务却谋远顾省机密发天下隐受其福至上语及宫中事毅然欲创抑尽刷洗近侍权复高皇帝旧亦未敢轻动也世宗
按名山藏典谟记嘉靖七年十一月上曰寒风猛疾山中尤甚朕闻行殿护大行皇后梓宫者犹自赍粮梓宫重人命尤重也官军朝夕霜霰无衣褐何以支持朕念若裂己肤尚书承勋其与番班少苏之户部便给发人粮马料工部人给胖袄□鞋一事毕还以闻　八年八月上曰比闻问刑之官往往深刻取名或意向上司或偏徇己见甚者锻炼贿与嘱古者一夫冤而三年亢一妇愤而六月霜况多乎哉都察院其令抚按督同三司等官行历所属审谳重囚有坐抑者且矜疑以奏其有被访察论戍及累误非律正与非人命赃私者皆奏处以请徒杖以下情轻有词即时赦之若有玩慢参实降黜兵部马人驰示焉十年八月观获豳风亭召诸臣入侍既打场上取□传观之曰圣祖有训衣帛思织食粟思农粒粒辛苦今日不特纸上见之而已　十三年七月南京太庙甲子闻上曰择日斋沐而庙慰礼也人子赴父母变何待正衣冠其即以丁卯诣告天遂庙慰按续问奇类林礼部尚书张潮当嘉靖初南郊创造圜丘都御史汪鋐请概迁禁垣外冢墓上不忍尽迁限一里内而止潮亟上疏曰此正陛下不忍人之心发于至诚周文王行野见无主枯骨命瘗之曰有天下者天下主吾其主矣卒敛葬之天下闻之曰西伯泽及枯骨况人乎今陛下事本敬天犹念及此即文王泽及枯骨之仁也惟坛去外垣南远一里之内坟冢不下千万余区倘瞻对无妨悉容仍旧其恩尤溥疏下执政者诘谓秽圜丘匪宜潮曰在圜丘似然天无不覆即远迁何逃诘者语塞得旨罢迁穆宗按大政纪穆宗天资纯粹宽仁大度改元以来黜不经之祀罢无用之作蠲非艺之征绝无名之献除烦节冗恤困疏冤奖遗逸汰憸邪供膳减省掖庭严肃近侍有犯尽法无贷言官触怒终蒙释遣举大阅之礼以讨军实以正戎章是以穷庐大漠之长贡市不绝啸峒凭林之孽传车自诣虽言者数请修御便殿召对故事皆未之许然端凝厚重不杀自威优崇辅弼群力毕收守祖宗之法无纷更约束之烦先储贰之教为长久治安之计盖清净化民庶几汉帝宽仁驭下比迹宋宗虽享国六年而贻谋弘远矣按续问奇类林穆宗尝食驴肠而甘左右请诏光禄曰若然则光禄当日杀一驴以备宣索吾不忍也仁哉圣心神宗
按明通纪神宗皇帝以幼年继天立极享国长久国家宁谥疆圉无恙圣心元默思道恭己无为即古不下堂而天下治何以逾此
　君德部总论
易经
　　干卦
彖曰大哉干元万物资始乃统天云行雨施品物流形大明终始六位时成时乘六龙以御天
本
义
始即元也终谓贞也不终则□始不贞则□以　为元也此言圣人大明干道之终始则见卦之六　位各以时成而乘此六阳以行天道是乃圣人之　元亨也干道变化各正性命保合大和乃利贞首出庶物万国咸宁
程
传
天为万物之祖王为万邦之宗干道首出庶物　而万汇亨君道尊临天位而四海从王者体天之　道则万国咸宁也本
义
圣人在上高出于物犹干道
　之变化也万国各得其所而咸宁犹万物之各正　性命而保合大和也此言圣人之利贞也盖尝统　而论之元者物之始生亨者物之畅茂利则向于　实也贞则实之成也实之既成则其根脱落可　复种而生矣此四德之所以循环而□端也然而　四者之间生气流行初无间断此元之所以包四　德而统天也其以圣人而言则孔子之意盖以此　卦为圣人得天位行天道而致太平之占也象曰天行健君子以自强不息
程
传
干道覆育之象至大非圣人莫能体欲人皆可　取法也故取其行健而已至健固足以见天道也　君子以自强不息法天行之健也文言曰元者善之长也亨者嘉之会也利者义之和也贞者事之干也
大
全
平庵项氏曰在事之初为元善之众盛而嘉众　得其宜为义义所成立为事一理而四名也　临　川吴氏曰夫子于此释元亨利贞四字而分为四　德后人因以配春夏秋冬仁义礼智皆推广而言　之也君子体仁足以长人

程
传
体法于干之仁乃为君长之道足以长人也体　仁体元也大
全
进斋徐氏曰体者以身法之也仁乃
　天地生物之心君子能体之以身则念念皆仁而　有博施济众之功故足以长人如克长克君之类　是也　广平游氏曰仁为众善之首故足以长人　犹万物发育乎春而震为长子也嘉会足以合礼

程
传
得会通之嘉乃合于礼也不合礼则非理岂得　为嘉非理安有亨乎利物足以和义

程
传
和于义乃能利物岂有不得其宜而能利物者　乎贞固足以干事

本
义
以仁为体则□一物不在所爱之中故足以长　人嘉其所会则□不合礼使物各得其所利则义　□不和贞固者知正之所在而固守之所谓知而　弗去者也故足以为事之干君子行此四德者故曰干元亨利贞

程
传
行此四德乃合于干也
九二曰见龙在田利见大人何谓也子曰龙德而正中者也庸言之信庸行之谨闲邪存其诚善世而不伐德博而化易曰见龙在田利见大人君德也程
传
以龙德而处正中者也在卦之正中为得正中　之义庸信庸谨造次必于是也既处无过之地则　唯在闲邪邪既闲则诚存矣善世而不伐不有其　善也德博而化正己而物正也皆大人之事君之　德也飞龙在天乃位乎天德

程
传
正位乎上位当天德
本
义
天德即天位也盖唯有
　是德乃宜居是位故以名之
干元用九乃见天则

程
传
用九之道天之则也天之法则谓天道也
干元者始而亨者也利贞者性情也干始能以美利利天下不言所利大矣哉大哉干乎刚健中正纯粹精也六爻发挥旁通情也时乘六龙以御天也云行雨施天下平也
本
义
言圣人时乘六龙以御天则如天之云行雨施　而天下平也大
全
云峰胡氏曰彖言元亨利贞属之
　干而文言以属之君子干之德固在君子躬行中　也彖传言云行雨施属之干而文言以属之圣人　干之功固在圣人发用内也君子以成德为行日可见之行也潜之为言也隐而未见行而未成是以君子弗用也
程
传
德之成其事可见者行也德成而后可施于用　初方潜隐未见其行未成未成未着也是以君子　弗用也本
义
成德成己之德也初九固成德但其行
　未可见尔
君子学以聚之问以辨之宽以居之仁以行之易曰见龙在田利见大人君德也
程
传
圣人在下虽已显而未得位则进德修业而已　学聚问辨进德也宽居行仁修业也君德已着利　见大人而进以行之耳进居其位者舜禹也进行　其道者伊傅也本
义
盖由四者以成大人之德再言
　君德以深明九二之为大人也
夫大人者与天地合其德与日月合其明与四时合其序与鬼神合其吉凶先天而天弗违后天而奉天时天且弗违而况于人乎况于鬼神乎
程
传
大人与天地日月四时鬼神合者合乎道也鬼　神者造化之迹也圣人先于天而天同之后于天　而能顺天者合于道而已合于道则人与鬼神岂　能违也礼记
　　孔子闲居
子夏曰三王之德参于天地敢问何如斯可谓参于天地矣孔子曰奉三无私以劳天下子夏曰敢问何谓三无私孔子曰天无私覆地无私载日月无私照奉斯三者以劳天下此之谓三无私其在诗曰帝命不违至于汤齐汤降不迟圣敬日齐昭假迟迟上帝是祗帝命式于九违是汤之德也
大
全
石林叶氏曰所谓参者德合于天地明合于日　月故曰奉三无私以劳天下天有四时春秋冬夏风雨霜露无非教也地载神气神气风霆风霆流形庶物露生无非教也清明在躬气志如神耆欲将至有开必先天降时雨山川出云其在诗曰嵩高维岳峻极于天维岳降神生甫及申维申及甫为周之翰四国于蕃四方于宣此文武之德也
注
清明在躬气志如神谓圣人也耆欲将至谓其　王天下之期将至也神有以开之必先为之生贤　智之辅佐若天将降时雨山川为之先出云矣三代之王也必先其令闻诗云明明天子令闻不已三代之德也弛其文德协此四国大王之德也册府元龟　　帝德
自古王者受命以有德而后昌也书称皇天无亲惟德是辅易曰日新之谓盛德若夫创业之后天下乐推守文之主人心欣戴何哉盖圣人以顺动则悦随暨声教则咸服者也昔三皇无为而化五帝垂拱而治巍巍荡荡无得而称颙颙卬卬恭己而化三代而下百王以还虽教成之迹不同而君民之德可举莫不合天地之大齐日月之明表正万邦辉映千古是知贵为万乘富有四海在乎以百姓心为心万邦利为利无私之道不宰为功加之虽休勿休日慎一日者得以垂无疆之美也性理大全
　　君德
程子曰为宗社生灵长久之计惟是辅养上德而辅养之道非徒涉书史览古今而已要使跬步不离正人乃可以涵养熏陶成就圣德河东侯氏曰君德天德也有此盛德故能上顺天理下达人情无一事之缪无一物之戾如天之高如洲之深见而民莫不敬言而民莫不信行而民莫不悦其声名之洋溢也无远无近无内无外极天地之所覆载日月之所照临霜露之所坠凡有血气者无不尊亲故曰配天圣人之事尽于是矣华阳范氏曰书曰自成汤至于帝乙成王畏相其称中宗曰严恭寅畏大王王季曰克自抑畏诗曰维此文王小心翼翼夫为人君动必有所畏此盛德也不然以一人肆于民上其何所不至哉豫章罗氏曰仁义者人主之术也一于仁天下爱之而不知畏一于义天下畏之而不知爱三代之主仁义兼隆所以享国至于长久自汉以来或得其偏如汉文帝过于仁宣帝过于义夫仁可过也义不可过也朱子曰修德之实在乎去人欲存天理人欲不必声色货利之娱宫室观游之侈也但存诸心者少失其正便是人欲必也存祗惧之心以畏天扩宽弘之度以尽下不敢自是而欲人必己同不循偏见而谓众无足取不甘受人而外敬正士不狃于近利而昧于远猷出入起居发号施令念兹在兹不敢忘怠而又择端人正士刚明忠直能直言极谏者朝夕与居左右不使近习便利捷给之人得以窥伺间隙承迎指意污染气习惑乱聪明务使此心虚明广大平正中和表里洞然无一毫私意之累然后为德之修而上可以格天下可以感人凡所欲为无不如志西山真氏曰先圣赞易于干曰君子以自强不息谓其体天之刚健也于坤曰君子以厚德载物谓其法地之博厚也不体乎干无以宰万物不法乎坤无以容万物泛观古昔凡过于刚者为亢为暴为强明自任偏于柔者为暗为懦为优柔不断虽其失不同而害治一也真德秀大学衍义
　　修己之敬
尧典曰钦明文思又曰允恭克让
舜典曰温恭允塞
禹贡曰祗台德先不距朕行
诗商颂曰汤降不迟圣敬曰跻
大雅曰穆穆文王于缉熙敬止
　臣按尧舜禹汤文武皆天纵之圣而诗书之叙其　德必以敬为首称盖敬者一心之主宰万善之本　原学者之所以学圣人之所以圣未有外乎此者　圣人之敬纯亦不已即天也君子之敬自强不息　由人而天也圣人之敬安而行之然成汤之日跻　文王之缉熙虽非用力亦若未尝不用其力者盖　日跻者进进不已之意缉熙者续续无穷之功此　汤文之所以圣益圣也人主而欲师帝王其可不　用力于此乎曲礼毋不敬俨若思安定辞安民哉
　臣按曲礼一篇为礼记之首而毋不敬一言为曲　礼之首盖敬者礼之纲领也曰毋不敬者谓身心　内外不可使有一毫之不敬也其容貌必端严而　若思其言辞必安定而不遽以此临民民其有不　安者乎此章凡四言而修身治国之道略备其必　圣贤之遗言与表记君子庄敬日强安肆日偷
　臣按程颐之说以为常人之情纔简束则日就规　矩纔放肆则日就旷荡学者犹尔况于人君处宫　阃之邃极富贵之奉傥非以庄敬自持凛然肃然　如对神明如临师保其不流于放荡者几希强与　偷主心志而言庄敬则志立而日强安肆则志惰　而日偷强则毅然以进德修业自任视天下之善　无不可为者虽天行之健亦思企及一或偷焉则　视荫苟安惟知燕嬉娱乐而已赵武晋卿尔一有　偷心事功遂以不竞况人君乎臣因推衍其说以　为溺心安肆者之戒子路问君子子曰修己以敬曰如斯而已乎曰修己以安人曰如斯而已乎曰修己以安百姓修己以安百姓尧舜其犹病诸　臣按孔子答子路之问其言虽甚约其理则极至　而无余盖自尧舜以来世相传授惟此一敬臣既　列之于前矣至若禹之征苗曰昏迷不恭侮慢自　贤启之伐有扈曰威侮五行怠弃三正武王之数　纣曰狎侮五常荒怠弗敬谓己有天命谓敬不足　行夫尧舜禹汤文武天下之大圣也苗扈商辛天　下之大恶也而其所以为大圣大恶之分者敬与　弗敬而已君子之为君子其能外是乎子路未知　而复问故孔子再以安人安百姓者言之盖修己　非求于安百姓而百姓自安理之必然无可疑者　然此修身极至之验也故虽尧舜犹病其难曾谓　子路而易之乎异时子思作中庸亦曰君子笃恭　而天下平程颐推明之曰上下一于恭敬则天地　自位万物自育气无不和而四灵毕至聪明睿知　皆由此出惟圣明之主深体而力行之则天下幸　甚　以上论修己之敬臣按自汉以来世之诸儒未有　深知敬之为义者惟程颐有曰主一之谓敬无适　之谓一又曰整齐严肃则心自一而朱熹又为之　箴曰正其衣冠尊其瞻视潜心以居对越上帝足　容必重手容必恭择地而蹈折旋蚁封出门如宾　承事如祭战战兢兢罔敢或易守口如瓶防意如　城洞洞属属罔敢或轻不东以西不南以北当事　而存靡它其适不贰以二不参其三惟心惟一万　变是监从事于斯是曰持敬动静弗违表里交正　须臾有间私欲万端不火而热不冰而寒毫厘有　差天壤易处三纲既沦九亦斁乌乎小子念哉　敬哉墨卿司戒敢告灵台敬之为义至是无复余　蕴有志于圣学者宜熟复之　　规警箴诫之助
大学曰汤之盘铭曰苟日新日日新又日新
践阼篇武王践阼三日受丹书于太公惕若戒惧而为成书于席之四端为铭曰安乐必戒无行可悔一反一侧亦不可不志殷监不远视尔所代　臣按安乐则易怠怠则必有悔故孟子曰生于忧　患而死于安乐当寝而安逸欲易作一反一侧敬　不可忘淫戏自绝视彼殷商铭席四端为心之防鉴铭曰见尔前虑尔后　臣按鉴虽甚明见面而不见背犹吾一心有所明　亦有所蔽患常伏于照察所不及过常生于意虑　所不周故虽圣人懔乎隐忧盘铭曰与其溺于人也宁溺于渊溺于渊犹可游溺于人不可救也　臣按盥沐之盘朝夕自洁因而为铭与汤一辙溺　人溺渊因水生戒盖溺于渊者犹可浮游而出憸　夫壬人所以陷溺其君者千智百态使吾沉迷于　旨酒厚味颠倒于艳色淫声方恬安而莫觉倏祸　败之遄兴斯其为患讵止于溺渊而已乎楹铭曰毋曰胡残其祸将然毋曰胡害其祸将大毋曰胡伤其祸将长　臣按斯铭凡三反复盖人情每忽于窈微而祸乱　常生于隐伏铭之于楹朝夕见之以敬以戒保于　未危杖铭曰恶乎危于忿疐恶乎失道于嗜欲恶乎相忘于富贵　臣按大易所谓惩忿窒欲逞忿者有危身之忧纵　欲者有失道之辱杖之为物于以自扶操之则安　全有赖舍之则颠踣可虞富贵奢淫易忘兢畏于　杖为铭是或此义牖铭曰随天之时以地之财敬祀皇天敬以先时　臣按天实生时地实生财而君用之敢昧自来祀　以报本亦必先时匪物是贵敬以将之齐明盛服　对越上帝于牖为铭朝夕是戒剑铭曰带人以为服动必行德行德则兴倍德则崩　臣按剑之为服以示威武然德实威本威乃德辅　惟德是行无思不服一于用威祇取颠覆独　夫所宝者剑终以自燔千古之鉴矛铭曰造矛造矛少间弗忍终身之羞余一人所闻以戒后世子孙　臣按兵者凶器圣人所重苟非拯民其忍轻用一　矛之造谨之戒之况于兵端一启伏尸百万流血　千里戕生灵之命奸天地之和者皆斯须不忍实　为之宁王以此戒其子孙万世人主可违斯言礼运三公在朝三老在学王前巫而后史筮瞽侑皆在左右王中心无为也以守至正　臣按古之所以众建忠贤森列左右者皆以正人　君之心也在朝则有三公焉所谓道之教训傅之　德义保其身体者也在庙则有三老焉所谓宪德　乞言者也巫掌祀以鬼神之事告王史掌书以三　皇五帝之事告王掌卜筮者以吉凶谏王瞽蒙之　叟以歌诗谏王一人之身而左右前后挟而维之　以引以翼有孝有德虽欲斯须自放得乎故王中　心他无所为惟守至正而已后世人主所亲者□　御近习所悦者淫声美色狐媚蛊惑者千态万貌　虽欲无邪其思得乎此君德之所以不如古也玉藻古之君子必佩玉右征角左宫羽趋以采齐行以肆夏周还中规折还中矩进则揖之退则扬之然后玉锵鸣也君子在车则闻鸾和之声行则鸣佩玉是以非辟之心无自入也　臣按古之君子于所以养其心者无不至也佩玉　中宫征之音步趋有诗乐之节行必中规矩在车　则闻銮和进退俯仰之间出入动静之际莫不节　之以礼和之以乐故于是时防邪僻而导中正其　为功也易后世一切无之而所以荧惑斫丧者则　不可胜数故于是时防邪僻而导中正其为力也　难夫惟知其难而益勉持敬之功庶乎非僻无自　而入不然非臣之所敢知也国语卫武公年数九十有五矣犹箴儆于国曰自卿至于师长士苟在朝者无为我耄而舍我必恭恪于朝朝夕以交戒我闻一二之言必诵志而纳之以训道我在舆有旅贲之规位宁有官师之典倚几有诵训之谏居寝有□御之箴临事有瞽史之道宴居有师工之诵史不失书蒙不失诵以训御之于是乎作懿戒以自儆己及其没也谓之睿圣武公　臣按卫武公之所以约敕其身者可谓至矣自卿　以下无一人不使任箴规之职自在舆以下无一　处不欲闻箴规之言犹且作抑诗使人诵之不离　其侧如是而意不诚心不正者未之有也惟能如　此故生有令名死有美谥后之人主尚其法诸孔子观于鲁庙有欹器焉孔子曰吾闻古之欹器者虚则欹中则正满则覆顾谓弟子挹水而注之中而正满而覆虚而欹孔子喟然叹曰吁恶有满而不覆者哉子路曰敢问持满有道乎孔子曰聪明圣知守　之以愚功被天下守之以让勇力抚世守之以怯富　有四海守之以谦此所谓挹而损之之道也　臣按欹器古之遗法自三皇五帝有之所谓宥坐　之器也天下之理至于中而止故列圣相传以中　为大法而制器亦象焉虚而欹不及也满而覆过　也过与不及均为非中惟中则正矣斯器日陈于　前是亦几杖有铭之意也孔子因之以陈持满之　戒使人知挹损之道富哉言乎孔子观周入后稷之庙右阶之前有金人焉三缄其口而铭其背曰古之慎言人也戒之哉无多言无多事多言多败多事多害安乐必诫无所行悔勿谓何伤其祸将长勿谓何害其祸将大勿谓不闻神将伺人焰焰勿灭炎炎若何涓涓不壅终为江河绵绵不绝或成网罗毫末不折将寻斧柯诚能慎之福之根也曰是何伤祸之门也强梁者不得其死好胜者必遇其敌盗憎主人民怨其上君子知天下之不可上也故下之知众人之不可先也故后之江海虽左长于百川以其卑也天道无亲常与善人戒之哉戒之哉孔子既读斯文也顾谓弟子曰小子志之此言实而中情而信诗云战战兢兢如临深渊如履薄冰行身如此岂口过患哉　臣按斯文大略与武王诸铭相出入必古之遗言　也孔子因是而发临深履薄之言人主诚能诵之　于口志之于心而书之宥坐以自警亦进德之一　助云唐穆宗问开元治道最盛何致而然宰相崔植对曰元宗即位得姚崇宋璟此二人蚤夜孜孜纳君为道璟尝手写尚书无逸为图以献劝帝出入观省以自戒其后朽暗乃代以山水图稍怠于勤左右不复箴规奸臣日用事以至于败今愿陛下以为元龟则天下幸甚　臣按无逸一书万世之蓍龟也宋璟手写为图以　献可谓有志于正君者矣今经筵所在每设此图　庶几开元故事然必玩而绎之如姬公之在前宋　璟之在后惕然自省不敢暇逸然后此图能为进　德之助不然则视山水之绘其与几何惟圣明其　深念之　　操存省察之功
诗思齐之三章雍雍在宫肃肃在庙不显亦临无射亦保　臣按此诗言文王之在宫中则雍雍然而和在宗　庙则肃肃然而敬从容中道如此然持守之功未　尝斯须废也故其所处虽非显明之地常若天地　神明之在其上也父母师保之在其前也虽未尝　有厌倦之心而严于自保常恐燕安怠惰之私萌　于中邪僻嫚易之气设于体也斯其所以为纯亦　不已与抑之五章曰视尔友君子辑柔尔颜不遐有愆相在尔室尚不愧于屋漏无曰不显莫予云觏神之格思不可度思矧可射思　臣按此卫武公自警之诗也人之常情祗敬于群　居者易兢畏于独处者难况人君之尊临朝廷之　上接对士大夫俨如朋友则和柔颜色防远过失　虽庸君犹或知勉至于宫庭屋漏之中无法家拂　士之在侧有近习□御之旁环而能凛然自持不　愧屋漏者虽明主犹或难之故武公自谓毋曰此　非显明之地而莫予见也当知鬼神之妙无物不　体其至于是有不可得而度者况可有厌斁之意　乎子思作中庸推明其说曰夫微之显诚之不可　揜也呜呼武公其圣贤之徒与中庸道也者不可须臾离也可离非道也是故君子戒慎乎其所不睹恐惧乎其不所闻莫见乎隐莫显乎微故君子慎其独也　臣按朱熹之说道者日用事物当然之理皆性之　德而具于心无物不有无时不然所以不可须臾　离也若其可离则为外物而非道矣是以君子之　心常存敬畏虽不见闻亦不敢忽所以存天理之　本然而不使离于须臾之顷也隐暗处也微细事　也独者人所不知而己所独知之地也幽暗之中　细微之事迹虽未形而几则巳动人虽不知而己　独知之则是天下之事无有着见明显而过于此　者是以君子既常戒惧而于此尢不敢忽焉所以　遏人欲于将萌而不使滋长于隐微之中以至离　道之远也臣观自昔诸儒之释此章者皆以戒谨　恐惧与慎独云者通为一事至熹乃析而二之盖　以为不睹不闻者我之所不睹不闻也独者人之　所不睹不闻也其义不容不二又以见平常之时　要切之处无所不用其谨则天理存而人欲泯是　乃所谓致中和之功也圣明之主熟玩而深体之　则天地位万物育其源实自此出可不勉哉诗曰潜虽伏矣亦孔之昭故君子内省不疚无恶于志君子之所不可及者其惟人之所不见乎诗曰相在尔室尚不愧于屋漏故君子不动而敬不言而信　臣按此亦前章慎独之意故引诗以明虽潜深隐　伏之地而其昭著章灼有不可揜者故君子内省　不疚而无愧于心盖人心至灵毫发之微少有自　欺必有不能慊于中者此所谓疚也此所谓恶也　惟夫处幽如显视独如众反之于己无所疚恶焉　此君子之所以大过人而人之所不能及也又引　诗谓处室之时当无愧于屋漏故君子静而常敬　嘿而常信不待动作语言而后见也存养之功至　此非盛德其孰能之乎乐记君子曰礼乐不可斯须去身致乐以治心则易直子谅之心油然生矣易直子谅之心生则乐乐则安安则久久则天天则神天则不言而信神则不怒而威致乐以治心者也致礼以治躬则庄敬庄敬则严威中心斯须不和不乐而鄙诈之心入之矣外貌斯须不庄不敬而易慢之心入之矣　臣按古之君子以礼乐为治身心之本故斯须不　可去之致者极其至之谓也乐之音和平中正故　致此以治心则易直子谅油然而生自不能已生　则乐善端之萌自然悦豫也乐则安乐之然后安　也安则久安之然后能久也久则天浑然天成无　所作为也天则神变化无方不可度思也天虽何　言人自信之以其不忒也神虽不怒人自畏之以　其不测也生乐久安犹孟子所谓善信美大也至　于天且神则大而化之矣礼以恭俭退逊为本而　有节文度数之详故致此以治身则自然庄敬庄　敬则自然严威夫礼乐一也然以礼治身至于严　威而止不若乐之治心能至于天且神何也盖天　者自然之谓治身而至于严威则亦自然矣其效　未尝不同也但乐之于人能变化其气质消融其　查滓故礼以顺之于外而乐以和之于中此表里　交养之功而养于中者实为之主故圣门之教立　之以礼而成则以乐记礼者推明其效亦若是其　至也于是又言身心无主则邪慝易乘中心斯须　而不和乐则鄙诈入之外貌斯须而不庄敬则嫚　易入之善恶之相为消长如水火然此盛则彼衰　也鄙诈易嫚皆非本有而谓之心者和乐不存则　鄙诈入而为之主庄敬不立则易嫚入而为之主　夫既为主于内非心而何犹污泥非水也挠而浊　之是亦水矣此礼乐之所以不可斯须去身也君子奸声乱色不留聪明淫乐慝礼不接心术惰嫚邪僻之气不设于身体使耳目鼻口心知百体皆由顺正以行其义　臣按君子之所以自养者无它内外交致其功而　已故奸声乱色不留聪明者所以养其外也淫乐　慝礼不接心术者所以养其内也外无声色之诱　则内亦正矣内无淫慝之惑则外亦正矣惰嫚之　气自内出者也邪僻之气自外入者也二者不得　设于身体如是则外而耳目鼻口四肢百体内而　心知皆由顺正以行其义自养之功毕矣斯谊也　夫人之所当知而于人主为尤切惟圣明留意焉　则颜子四勿之功可以庶几也孟子曰牛山之木尝美矣以其郊于大国也斧斤伐之可以为美乎是其日夜之所息雨露之所润非无萌蘗之生焉牛羊又从而牧之是以若彼濯濯也人见其濯濯也以为未尝有材焉此岂山之性也哉虽存乎人者岂无仁义之心哉其所以放其良心者亦犹斧斤之于木也旦旦而伐之可以为美乎是其日夜之所息平旦之气其好恶与人相近也者几希则其旦昼之所为有梏亡之矣梏之反复则其夜气不足以存夜气不足以存则其违禽兽不远矣人见其禽兽也以为未尝有才焉是岂人之情也哉故曰苟得其养无物不长苟失其养无物不消孔子曰操则存舍则亡出入无时莫知其乡惟心之谓与　臣按孟子之言以旦昼为主而朱熹推衍其义谓　当无时而不用力则旦也昼也夜也皆兢业自持　之时其功益精密矣臣不尝为夜气之箴有曰　盍观夫冬之为气乎木归其根蛰坯其封凝然寂　然不见兆朕而造化发育之妙实胚胎乎其中盖　阖者辟之基贞者元之本而艮所以为物之始终　夫一昼一夜三百六旬之积故冬为四时之夜而　夜乃一日之冬天壤之间群物俱□窈乎如未判　之鸿蒙维人之身向晦宴息亦当以造物而为宗　必斋其心必肃其躬不敢弛然自放于□第之上　使慢易非僻得以贼吾之衷虽终日干干靡容一　息之间断而□冥易忽之际尤当致戒谨之功盖　安其身所以为朝听昼访之地而夜气深厚则仁　义之心亦浩乎其不穷本既立矣而又致察于事　物周旋之顷敬义夹持静动交养则人欲无隙之　可入天理皦乎其昭融臣谓物欲之害夜为最甚　故其说以夜为本若异于孟子朱熹者然亦未尝　不互相发也愚者一得惟圣明择焉孟子曰仁人心也义人路也舍其路而弗由放其心而不知求哀哉人有鸡犬放则知求之有放心而不知求学问之道无他求其放心而已矣　臣按仁者心之德也而孟子直以为人心者盖有　此心即有此仁心而不仁则非人矣孔门之言仁　多矣皆指其用功处而言此则径举全体使人知　心即仁仁即心而不可以二视之也义者人所当　行之路跬步而不由乎此则陷于邪僻之径矣世　之人乃有舍其路而弗由放其心而不知求者正　犹病风丧心之人猖狂妄行而不知反也岂不可　哀也哉鸡犬至轻也放则知求之人心至重也放　而不知求借至轻而喻至重所以使人知警也然　则人心之放何也欲汨之则放利诱之则放心既　放则其行必差故孟子始以人心人路并言而终　独谆谆于放心之知求能求放心则中有主而行　不失矣故曰学问之道无他求其放心而已矣自　天子以至庶人其道皆然而人君以一心而受众　攻尤易以放然则其可以不知求乎求之匪它以　敬自持而一念不敢肆而已心本非外纵之则放　求之则存犹反复手也心存则仁存仁存则动无　非理即所谓由义路也圣学之要孰先乎此孟子曰无或乎王之不智也虽有天下易生之物也一日暴之十日寒之未有能生者也吾见亦罕矣吾退而寒之者至矣吾如有萌焉何哉今夫奕之为数小数也不专心致志则不得也弈秋通国之善弈者也使弈秋诲二人奕其一人专心致志惟弈秋之为听一人虽听之一心以为有鸿鹄将至思援弓缴而射之虽与之俱学弗若之矣为是其智弗若与曰非然也　臣按孟子之告齐王也可谓至矣盖人主之心养　之以理义则明蔽之以物欲则昏犹草木然燠之　以阳则生寒之以阴则悴正人贤士进见之时常　少理义溉灌之益其能几何退而以邪说进者至　矣犹燠之日寡而寒之日多虽有萌芽旋复摧折　其如之何哉又以弈比之弈虽小技非专心致志　则不能精学者有工拙由一与不一而已故程颐　为讲官尝言于上曰人主一日之间接贤士大夫　之时多亲宦官宫妾之时少则可以涵养气质熏　陶德性呜呼人主欲以理义养其心必如颐之言　而后可孟子曰养心莫善于寡欲其为人也多欲虽有存焉者寡矣其为人也寡欲虽有不存焉者寡矣　臣按养心谓涵育其心也存谓不失其本心也多　欲则戕伐其心矣乌乎养以欲戕伐则丧失其心　矣乌乎存昔汉武帝谓群臣曰吾欲云云汲黯曰　陛下内多欲而外施仁义奈何欲效唐虞之治乎　夫尧舜无欲者也武帝好声色好征伐好刑名好　财利好神仙多欲者也多欲则邪念纷纭本心流　荡而欲效尧舜而施仁义得乎周敦颐曰圣可学　乎曰可有要乎曰一为要一者无欲也无欲则静　虚动直静虚则明明则通动直则公公则溥明通　公溥庶矣乎然则有志于学圣人者必由寡欲充　之以至于无欲而后可若夫多欲而不知所以克　之方将与汉武同科而欲远冀尧舜非臣之所敢　知也惟圣主致思焉　　谨言行
易大传子曰君子居其室出其言善则千里之外应之况其迩者乎居其室出其言不善则千里之外违之况其迩者乎言出乎身加乎民行发乎迩见乎远言行君子之枢机枢机之发荣辱之主也言行君子之所以动天地也可不慎乎　臣按孔子因中孚鸣鹤之爻而发明感应之理谓　人君虽处宫庭而其言不可以不谨盖鹤鸣子和　由气之相感上倡下应亦理之自然故言之善否　出于一室之间而人之从违见于千里之外一言　之出则为号令而百姓被之一行之着则为仪表　而四方见之身之有言行犹户有枢弩有机启闭　张弛由此而出言行之发荣辱随之其取喻也明　矣犹惧人之易忽也则又曰言行君子之所以动　天地也盖天地之大不可测识然一言一行之善　感格之效捷于影响其可不谨乎或谓居室出言　人谁闻之千里之外何由应之吁骊姬夜半之泣　书之国语飞燕愤恚之辞笔之班书明皇妃子比　翼连理之誓见之诗歌皆深宫无人私语密约无　不暴白于天下后世者此所以为微之显诚之不　可揜与为人主者其深戒之抑之五章曰慎尔出话敬尔威仪无不柔嘉白圭之玷尚可磨也斯言之玷不可为也六章曰无易由言无曰苟矣莫扪朕舌言不可逝矣　臣按此卫武公自警之诗曰尔者皆自斥之辞话　言之谨威仪之敬皆人主修身之至要柔者欲其　顺而非巧言以为柔也嘉者欲其善而非令色以　为嘉也白圭至宝苟有玷缺尚可磨而平之斯言　之出一有玷缺则不可复为矣言之不可不谨也　如是故又曰无易由言欲其不轻易也无曰苟矣　欲其不苟且也言出于口谁能持吾之舌者既形　之言则不可追之于往此武公所以严于自饬也　南容三复白圭孔子称之又尝告其门人曰驷不　及舌呜呼可不戒与子曰君子欲讷于言而敏于行
　臣按言欲其谨于出故曰讷行欲其勇于为故曰　敏子贡问君子子曰先行其言而后从之
　臣按行先于言则其言有实未行先言则其言难　践故圣人戒之子曰君子耻其言而过其行
　臣按言欲其不浮于行而行欲其有余于言此虽　戒学者之辞然自人君言之则汉之文帝退然渊　默而宽仁恭俭之德为三代以后贤主之最行胜　其言也武帝雄辨骏发见于制诏者昭然可观然　以多欲之故卒不能施仁义是言浮于行也后之　人主宜知所法戒云子张问行子曰言忠信行笃敬虽蛮貊之邦行矣言不忠信行不笃敬虽州里行乎哉立则见其参于前也在舆则见其倚于衡也夫然后行子张书诸绅　臣按忠信合而言之即诚也笃敬者诚于敬也盖　地无远近同此一理未有诚敬而人不心服者也　未有不诚不敬而能使人心服者也故言之与行　必诚必敬无一念之舍无一息之违立则见其参　列于前在车则见其依倚于衡涵养操存之熟心　与理一故其形见如此若是将何往而不行子张　欲行之天下而孔子教以反之一身是虽为学者　言然人君之道亦不外乎此古昔帝王能使四夷　咸宾者其诚敬有以感之也圣人之言上下俱通　大抵若此岂独学者所宜书绅佩服之哉玉藻天子动则左史书之言则右史书之
　臣按古道建官皆所以约饬人君之身使之心正　意诚而无言动之失也故一动则左史书之一言　则右史书之事为春秋言为尚书其来尚矣今郎　舍人之设乃其遗制又许直前论奏以正救于未　形之先制虽不尽古而意犹古也必择其人以举　厥职使于人主言动无不得书则庶乎其有儆矣表记子曰君子道人以言而禁人以行故言必虑其所终而行必稽其所敝则民慎于言而慎于行　臣按道人以言者谓以言辞命令开导而诱掖之　也然言可以导人之善而不能禁人之不善其必　以行乎盖天下之理有诸己而后可责诸人无诸　己而后可以非诸人己无不善之行虽不禁人人　自从之己有不善之行虽欲禁人人必违之故空　言不可以禁人惟实行乃足以禁人也夫言出于　口至易也然不虑其所终则一言之过贻患将不　胜救行出于身亦至易也然不稽其所敝则一行　之差流祸或至于无穷不善者固不足言善矣而　宪之不深稽之不远未有不反而为不善者也老　庄非善言乎其终为浮虚之害夷齐非善行乎其　弊有隘不恭之失况尊居人上言行所关安危自　出故必谨之审之而不敢苟则民亦从其化而不　苟于言行矣虑终稽敝之言尤人主所宜知故录　焉汉董仲舒告武帝曰言出于己不可塞也行发于身不可掩也言行治之大者君子之所以动天地也故尽小者大慎微者着　臣按为善之道未有不自细微始其不善亦未有　不自细微积故舜禹君臣一则曰几二则曰几后　世人主或昧乎此事以滔天之祸或滥觞于片言　累世之患或推轮于跬步可不戒哉　　正威仪
成王命召公毕公相康王曰思夫人自乱于威仪尔无以钊冒贡于非几　臣按吕祖谦曰斯言也盖成王平日至亲至切之　学至是始发其秘也周公精微之传成王得之将　终乃以示群臣孔子精微之传曾子得之将终乃　以示孟敬子皆近在于威仪容貌颜色辞气之间　然则周孔岂惟同道其用功之次第品目亦莫不　同也人受天地之中以生是以有动作威仪之则　盖莫非天命也躁轻纵缓自逾其则特人自乱之　耳天秩何尝乱哉曰思夫人自乱其威仪溯其语　意之深长可见其观之远也威仪失则岂惟形于　事见于行然后当戒一俯一仰毫厘之间即非天　命已有进于非之几矣曰尔无以钊冒贡于非几　味其告语之严密可见其精微之察也用力于圣　学者其可不从事斯语乎臣谓威仪者内心之表　也内心正则威仪之形于外者亦正此善之几也　内心不正则威仪之形于外者亦不正此恶之几　也非之几犹言恶之几也祖谦以为告语之严密　岂不然哉抑之首章曰抑抑威仪惟德之隅二章曰敬慎威仪维民之则五章曰敬尔威仪无不柔嘉八章曰淑慎尔止不愆于仪不僭不贼鲜不为则九章曰温温恭人惟德之基　臣按此卫武公自警之诗也十有二章之中言及　威仪者凡五六抑抑云者密而又密也观威仪之　严密则可知其德之严密犹见隅角之方正可知　其宫庭之方正也有诸中必形于外其可揜者哉　民视仪而动听倡而应者也上能敬慎其威仪则　可以为民之法矣上能淑慎其容止不愆于仪形　无僭差无暴乱则民鲜不以为法矣温者和易之　意筑室者以基为固修身者以敬为先故此温温　恭谨之人有立德之基也首章曰德之隅此章曰　德之基熟味其辞武公作圣之功于是焉在其可　忽哉卫侯在楚北宫文子见令尹围之威仪言于卫侯曰令尹其将不免诗云敬慎威仪维民之则尹令无威仪民无则焉民所不则以在民上不可以终公曰善哉何谓威仪对曰有威而可畏谓之威有仪而可象谓之仪君有君之威仪其臣畏而爱之则而象之故能有其国家令闻长世臣有臣之威仪其下畏而爱之则而象之故能守其官职保宜家顺是以下皆如是是以上下能相固也卫诗曰威仪棣棣言君臣上下父子兄弟内外大小皆有威仪也周诗曰朋友攸摄摄以威仪言朋友之道必相教训以威仪也故君子在位可畏施舍可爱进退可度周旋可则容止可观作事可法德行可象声气可乐动作有文言语有章以临其下谓之有威仪也　臣按自古之论威仪未有若北宫文子之备者有　威而可畏之谓威威非徒事严猛而已正衣冠尊　瞻视俨然人望而畏之夫是之谓威仪非徒事容　饬而已动容周旋莫不中礼夫是之谓仪然君有　君之威仪臣有臣之威仪梁襄王君也望之而不　似君非君之威仪也令尹围臣也见之而似君非　臣之威仪也当是时令尹围专楚国之政有篡夺　之心焉故形诸威仪必有僭逼于上者故北宫文　子知其不终也未几以篡得国果不能终当春秋　之世圣学之传未泯名卿大夫率以威仪观人晋　侯受玉惰内史过曰不敬则礼不行礼不行则上　下昏何以长世而晋侯果失国成子受脤于社不　敬刘康公曰成子惰弃其命矣而成子果卒于行　盖威仪者德之表也德有敬嫚形诸外者亦然故　君子因其外以觇其中见其容止而知其祸福也　自在位有威以下凡十言所谓动容周旋中礼者　非盛德积于中安能有此为人君者其亦勉诸刘康公曰民受天地之中以生是以有动作礼义威仪之则以定命也能者养之以福不能者败以取祸　臣按人之动作威仪非可以强为也天地有自然　之中而人得之以生故动作有动作之则礼义有　礼义之则威仪有威仪之则皆天命一也而不可　违者也能循其则者顺天地之命者也故曰养之　以福不能循其则者逆天地之命者也故曰败以　取祸然所谓能与不能者岂有他哉亦曰敬与不　敬而已矣曾子曰君子所贵乎道者三动容貌斯远暴慢矣正颜色斯近信矣出辞气斯远鄙倍矣豆之事则有司存　臣按此曾子垂没之言也道无精粗之间然君子　必以躬行为本故所贵者三动容貌斯远暴慢者　持敬之有素也此曾子生平积学之效故于此以　告孟敬子焉三者修身之要为政之本君子之所　当贵若豆礼文之事则有司存此教人省躬务　本之意也玉藻足容重手容恭目容端口容止声容静头容直气容肃立容德汉成帝即位丞相匡衡上书曰圣主之自为动容周旋奉天承亲临朝享臣物有节文以章人伦盖钦翼祗栗事天之容也温恭敬逊承亲之礼也正躬严恪临众之仪也嘉惠和说飨下之颜也举错动作物遵其仪故形为仁义动为法则诸侯正月朝觐天子天子惟道德昭穆穆以示之又观以礼乐飨醴乃归故万国莫不获赐祉福蒙化而成俗今正月初幸露寝临朝贺置酒以飨万方传曰君子谨始愿陛下留意动静之节使群下得望盛德休光以立基桢天下幸甚上敬纳其言　臣按匡衡之所以告成帝者善矣帝亦临朝渊默　尊严若神史氏称其有穆穆天子之容然湛于酒　色不知主敬以立其本则所谓威仪者亦徒矫饰　于外而已非所谓动容周旋中礼盛德之至也然　衡之言实天下之名言也故录焉
　君德部艺文
　　盛德日新赋
以修乃无已
尧舜何远为韵
　唐王棨
皇德弥盛宸心未休虽昭昭而光启犹日日以勤修常怀姑务之情渐弘帝道转见增光之美益阐王猷岂非潜契无为思齐不宰诚荡荡之可及故汲汲而罔怠所以宅八极家四海实宪文之道长信鉴武之功倍惕如御朽化行克协于明哉忧若纳隍令出必资乎慎乃是故将致丕洽克勤诞敷亭育旁覃于九有英明上合于三无每俨形容建前王之标表未尝晷刻废哲后之规模怀德兮如斯好生兮何已承昌运兮咸称鼎盛在圣躬兮宁惟玉比旋立后图亟更前轨盖垂法于列辟非取规于君子由是祚既超汉仁惟纂尧式孚已及于千品克懋匪由乎一朝振三代之风咸知允□绍百王之业是谓光昭自可国肥讵徒身润焦思无□于夏禹膻行远符于虞舜遂使卿云瑞露皆感之以呈祥凿齿雕题具怀之而纳赆况乎混文轨倒干戈惟馨之义斯在既饱之人若何播以乐章八音而尽善尽美导乎邦政万物而无偏无颇大矣哉垂拱端居风行草偃全臻教化之要渐积邦家之本臣知合天地而日新又新岂致君之云远　　惟皇诫德赋
并
序
　　　　　谢偃
　臣闻理忘乱安忘危逸忘劳得忘失此四者莫不　皆然是以夏桀以瑶台琼室为丽而不悟鸣条南　巢之祸殷辛以象箸玉杯为华而不知牧野白旗　之败当其盛也谓四海为己力及其衰也乃匹夫　之不制故当其信也谓天下为一心及其疑焉则　顾盻皆为雠敌是知必有其德则诚结遐方化行　荒裔苟失其度则变生骨肉衅起腹心矣是以为　人主者不可忘初处殿堂者则思前王之所以失　朝万国者则思今己之所以贵巡府库者则思今　日之所以得视功臣则思其为己之始见名将则　思其用力之初苟弗忘旧则人无易心则何患乎　天下之乱故朝行之则为尧舜暮失之则为桀纣　岂异人哉其词曰周坟籍以遐观总宇宙而一窥结绳往而莫纪书契来而可知惟皇王之迭代信步骤之恒规莫不虑失者常得怀安者必危是以战战栗栗日慎一日守约守俭去奢去逸外无荒禽内无荒色唯贤是授惟人斯恤则四王不足五六帝不足七若夫恃圣骄力狠戾倔强忠良是弃谄斯奖构崇台以象天穿深池以绝壤厚赋重敛积宝藏镪无罪加刑有功不赏则夏桀可二殷辛易两在危所恃居安勿忘功臣无逐故人无放放故者亡逐功者丧四海岌岌九土漫漫覆之甚易存之实难是以一人有悦万国同欢一人失所兆庶俱残喜则严寒为热怒则盛夏成寒一动而八方乱一言而天下安举君过者为忠述主美者为苟承颜以顺旨必蔽视而掩听动虽非而谓神言纵失而称圣故曲者乱直邪者丑正改法服以就奇变雅音而入郑虽往古之轨躅亦当今之龟镜崔嵬鸾殿赫奕凤门包四海而称主冠天下而独尊既兄日而姊月亦父干而母坤视则金翠溢目听则丝竹盈耳信赏罚之在躬实荣辱之由己谓羲皇而易匹言尧舜之可拟骄志自此而生侈心因兹而起常惧颠而惧覆必思足而思止勿戒潜龙之初当怀布衣之始在位称宝居器曰神钟鼓庭设玉帛阶陈得必有兆失必有因一替一立或周或秦既承前代当思后人唯德可久道无常亲　　圣德合天地赋
以圣德昭彰
合于天地为韵
宋田锡
圣德昭宣巍乎焕然广大而下蟠于地高明而上极于天地道以卑我则小心而翼翼天心以健我则终日以干干洪范曰思作睿睿作圣常心逸于万务每躬亲于庶政文明取象圜穹垂昭□之文恭默无为方舆顺发生之令阅史官之图箓披夫子之文章尧舜禅让谓之帝羲轩拱揖谓之皇汉文或尚杂霸道夏禹则首隆王纲虽殊途而光被实同德而昭彰宜乎恩普黎元泽均品汇鹿鸣食野以斯乐鱼性悦泉而自遂亦犹高无不覆三辰垂象于昊天广无不包万物流形于厚地天之道福谦也所以用人于朝地之道害盈也所以用德胜妖礼或称乎穆穆诗或咏乎昭昭睿圣崇高固难窥于户牖谟猷静谧亦下采于刍荛美哉仁比春融量能海纳信一德以允若与二仪之□合濡之惠泽若吐自于山川扇以皇风比来从于阊阖故得保兴隆于帝图常覆育于中区故天不爱其道而祥风入律地不爱其宝而器车在涂所以封泰山以告成既尽善也禅梁父而报本不亦宜乎今我后功掩百王恩敷万国齐夷夏于大信纳生灵于寿域故风雨咸若阴阳不忒大哉荡荡巍巍与乾坤而合德　　圣人无名赋　　　　　　　　王禹偁圣人执大象体干元虽有教以及下故无名于自尊仰之弥高虽配乃神之号为而不有奚矜惟睿之言原夫先天之谓道体道之谓圣所以居域中之大所以为天下之正惟淡惟默固抱璞以含章不识不知岂命氏而考姓所谓上德不德无为不为其作也万物斯睹其用也百姓弗知难审之于耳目徒象之于希夷亦犹微妙者神焉盖强而名矣苍黄者天也但据远视之徒观其妙有群生躬临大宝宁钻燧以启祚岂巢居而建号聪明尽黜罔求浚哲之褒绩用弗彰但守虚无之道得非丧天下于华胥得寰中于道枢□身牛首兮非吾之耦云官鸟纪莫我为徒孰跻王而黜霸孰追尧而禅虞其或稽之以帝箓皇图则视之若无求之以温恭允塞则名之莫得其何必位栗陆氏以居尊据轩辕氏而启国者哉所谓莫之与京无得而称探至颐以为用曷常名而足征尼父复生欲宪章而何取子长虽在思纪列以无能今我后尚黄老以君临阐清净而化下仰徽号于睿圣扇元风于华夏有以见圣无名兮神无功信大人之造也　　陈论三德札子　　　　　　　司马光臣伏蒙圣恩不以臣无似擢臣为谏官臣自幼学先王之道意欲有益于当时是以虽在外方为他官犹愿竭其愚心陈国家之所急况今立陛下之左右以言事为职陛下仁圣聪明求谏不倦群臣虽有狂狷愚妄触犯忌讳陛下皆含容宽贷未尝加罪诚微臣千载难逢之际苟不以此时倾输胸腹之所有以副陛下延纳之意则不可以自比于人死有余罪矣臣窃惟人君之大德有三曰仁曰明曰武仁者非妪煦姑息之谓也兴教化修政治养百姓利万物此人君之仁也明者非烦苛伺察之谓也知道义识安危别贤愚辨是非此人君之明也武者非强亢暴戾之谓也惟道所在断之不疑奸不能惑不能移此人君之武也故仁而不明犹良田而不能耕也明而不武犹视苗之秽而不能耘也武而不仁犹知获而不知种也三者兼备则国治强阙一焉则衰阙二焉则危三者无一焉则亡自生民以来未之或改也臣不胜区区触死忘生窃见陛下天性慈惠慎微接下子育元元泛爱群生虽先圣王之仁殆无以过然自践祚以来垂四十年夙夜孜孜以求至治而朝廷纪纲犹有亏缺闾里穷民犹有怨叹意者群臣不肖不能宣扬圣化将陛下之于三德万分之一亦有所未尽欤臣闻春秋传曰赏庆刑威曰君臣幸得修起居注日侍黼扆之侧伏见陛下推心御物端拱渊嘿群臣各以其意有所敷奏陛下不复询访利害考察得失一皆可之诚使陛下左右前后股肱耳目之臣皆忠实正人则如此至善矣或出于不意有一奸邪在焉则岂不为之寒心哉夫善恶是非相与混淆若待之如一无所别白或知其善而不能赏知其恶而不能罚则为善者日怠为恶者日劝虽有尧舜禹汤文武之君稷契伊吕周召之臣以之求治犹凿冰而取火适楚而北行也伏惟陛下少垂圣思以天授之至仁廓日月之融光奋干纲之威断善无微而不录恶无细而不诛则唐虞三代之隆何远之有臣愚浅所见不敢不陈　　论人主之刚明　　　　　　　　李纲人君不患乎太刚而常患乎柔而不断太刚者不能无过举然不失为贤君柔而不断则遂有昏乱之渐盖刚者多明柔者常暗明暗者贤君庸主之所以分也汉宣帝励精为治信赏必罚总核名实不能无过举然卒为贤君者刚故也至元帝则优柔不断孝宣之业衰焉唐宣宗精于听断以察为明无复仁恩之意不能无过举然卒为贤君者刚故也若文宗则仁柔少断以致甘露之祸观元帝宽弘尽下出于恭俭号令温雅有古风焉然有一萧望之卒信谗使自杀至委用弘恭石显则胶固而不移此孝宣之业所以衰而汉之纪纲遂至不振岂非以其柔而暗故与观文宗恭俭儒雅出于天性慨然慕太宗之治太和政事号为清明然任一宋申锡卒为阉官所诬而斥之至委用李训郑注则一意而不疑此甘露之事所以祸及忠良不胜其□而帝亦饮恨而没岂非以其柔而暗故欤夫人君取象于天则以刚为德也取象于日则以明为德也体刚明之德而刚不至于暴明不至于察虽古圣帝明王何以加此至于刚明而不能无过举犹为中材之君若夫刚挠而为柔明易而为暗则失其所以为君之德矣虽欲建功立事追踪古人恶可得哉　　乞进德札子朱熹
臣窃闻周武王之言曰惟天地万物父母惟人万物之灵亶聪明作元后元后作民父母而孟子又曰尧舜性之汤武反之盖尝因此二说而深思之天地之大无不生育固为万物之父母矣人于其间又独得其气之正而能保其性之全故为万物之灵若元后者则于人类之中又独得其正气之盛而能保其全性之尢者是以能极天下之聪明而出乎人类之上以覆冒而子畜之是则所谓作民父母者也然以自古圣贤观之惟帝尧大舜生而知之安而行之为能履此位当此责而无愧若成汤武王则其聪明之质固已不能如尧舜之全矣惟其能学而知能利而行能择善而固执能克己而复礼是以有以复其德性聪明之全体而卒亦造夫尧舜之域以为亿兆之父母盖其生质虽若不及而其反之之至则未尝不同孔子所谓及其成功一也正此之谓也恭惟皇帝陛下聪明之质性之于天固非常情所能窥度然而生长深宫春秋方富臣恐稼穑艰难容有未尽知人之情伪容有未尽察国家宪度容有未尽习至于学道修身立志揆事之本制世御俗发号施令之要亦容有未能无待于讲而后明者故窃以为陛下诚能于此深留圣意日用之间语默动静必求放心以为之本而于玩经观史亲近儒学已用力处益用力焉数召大臣切劘治道俾陈今日要急之务略如仁祖开天章阁故事至于君臣进对亦赐温颜反复询访以求政事之得失民情之休戚而又因以察其人材之邪正短长庶于天下之事各得其理经历详尽浃洽贯通聪明日开志气日强德声日闻治效日着四海之内瞻仰畏爱如亲父母则是反之之至而尧舜汤武之盛不过如此不宜妄自菲薄因循苟且而不复以古之贤圣自期也臣本迂儒加以老病自知无用分甘穷寂今者徒以趣召之峻冒昧而来耳目筋骸皆难勉强然而未敢遽以告归为请者诚眷遇之厚犹欲少忍须臾以俟陛下圣志之立圣学之成决知异日奸言邪说不能侵乱果如前所期者然后乞身以去则为上不负天子下不负所学而臣主俱荣矣顾以此事在臣但能言之而其用力则在陛下万一暮景迫人不容宿留则抱此耿耿私恨无穷伏望圣慈怜臣此志察臣此言策厉身心勉进德业使臣得早遂其所愿则虽夕死瞑目无憾矣冒渎宸听臣无任悃款激切之至取进止　　敬一箴
有
序
　　　　　　明世宗
　夫敬者有其心而不忽之谓也元后敬则不失天　下诸侯敬则不失其国卿大夫敬则不失其家士　庶人敬则不失其身禹曰后克艰厥后臣克艰厥　臣五子之歌有曰予临兆民如朽索之驭六马为　人上者奈何不敬其推广敬之一言可谓明矣一　者纯乎理而无杂之谓也伊尹曰德惟一动罔不　吉德二三动罔不凶其推广一之一言可谓明矣　盖位为元后承天付托受天明命作万方之君一　言一动一政一令实理乱安危之所系若此心忽　而不敬则此德岂能纯而不杂哉故必兢惕畏慎　于郊禋之时俨神明之鉴享发政临民端庄戒谨　唯恐拂于人情于独处之时思我之咎何如改之　不吝思我之德何如勉而不懈凡诸事至物来究　夫至理唯敬是持唯一是协所以尽为天子之职　庶不厥祖厥亲由是九族亲之黎民怀之仁泽　覃及于四海矣朕以冲人缵承丕绪自谅德维寡　昧勉而行之欲尽持敬之功以驯致乎一德其先　务又在虚心寡欲驱除邪逸信任耆德为之匡辅　敷求善人布列庶位斯可行纯王之道以坐致太　平雍熙之至治也朕因读书而有得焉乃述此以　自勖云人有此心万理咸治体而行之唯德是据敬焉一焉所当先务匪一弗纯匪敬弗聚元后奉天长此万夫发政施仁期保鸿图敬怠纯驳应验顿殊征诸天人如鼓应桴朕荷天眷为民之主德或不类以为大惧唯敬惟一执之甚固畏天勤民不遑宁处曰敬维何怠荒必除郊则恭诚庙严孝趋肃于明庭慎于闲居省躬察咎儆戒无虞曰一维何纯乎天理弗参以三弗贰以二行顾其言终如其始清虚无欲日新不圣贤法言备见诸经我其究之择善必精左右辅弼贵于忠贞我其任之鉴别必明斯之谓一斯之谓敬君德既修万邦则正天亲民怀允延厥庆光前垂后绵衍蕃盛咨尔诸侯卿与大夫以至士庶一遵斯谟主敬协一罔敢或渝以保禄位以完其躯古有盘铭目接心警汤敬日跻一德受命朕为是箴拳拳希圣庶几汤孙底于嘉靖　　培养君德疏　　　　　　　　　章懋　成化三年十一月时内庭张灯下词臣赋诗翰林　章懋谓庄昶黄仲昭曰国家无事海宇治安内庭　然灯朝士踏歌传之往史已非盛事此苏长公所　以有疏而深惜其君之不用也今天子仁圣孝养　两宫将以备耳目之娱极天下之养则斯举固足　以为乐然大孝养志吾辈合谏于是三人同上培　养君德疏曰成化三年十一月二十九日内阁遣郎中韩定持小揭帖到东阁及史馆分与太常卿兼侍读学士吴节等令各赋诗臣等各受一帖内开花果烟火等项面帖诗赞题目仍令依旧格拟进及观旧格俱是玩好之物鄙之词甚非所以养圣心崇圣德也陛下即位之初下温诏赦田租绝贡献停不急之务与民息肩大开言路天下欣然承望太平及观去年以来如遣人造楮国家旧制一闻大臣之言而遂寝节令宴乐每岁常例一因大臣之疏而遂罢向因灾异敕谕群臣同加修省凡此数事皆臣目击未尝不颂陛下从善如流改过不吝决知陛下之不乐于此今日之举或两宫在上陛下欲极孝养奉其欢心然大孝养志不徒玩好母后恭俭慈仁德着天下岂在烟火之乐哉况两广弗靖四川未宁江西湖广大旱数千里民不聊生此正宵旰焦劳不遑暇食两宫母后同忧之日又知陛下不暇为此至于翰林以论思代言为职虽供奉文字然鄙俚不经之词岂宜进于君上若不敢法圣贤而曲引苏轼宋郊为比自取侮慢罪复何辞又尝伏读宣宗翰林箴曰启沃之言惟义与仁尧舜之道邹孟以陈若今烟火之举恐非尧舜之道烟火之诗恐非仁义之言臣等知陛下之心即祖宗之心故不敢以是妄陈于陛下之前且知其不可犹顺而为之是不忠也知不可为而不以实闻是不直也不忠不直臣罪大矣古之帝王盘盂有戒几杖有铭目不视非礼之色耳不听非礼之声兢兢业业惟怀永图虽在纷靡丽华之中幽独得肆之地而所以戒谨恐惧操存省察以致其精一之功者无所不用其极诚以人主一心攻之者众一惑于耳则凡侈靡之声皆乘间而入矣一惑于目则凡侈靡之色皆抵隙而入矣人心愈危则道心愈微矣天理人欲不容并立若曰上元之乐乃微事耳烟火之举乃细故耳此不足为圣明之累是殆不然书曰不矜细行终累大德又曰不役耳目百度惟贞若于此一事厌常喜新之念兴则他日甚于此者将无所不至不可以微事细故而不之谨也且漆器之作何损于德而舜则止之旨酒之甘何害于事而禹则绝之露台之费不足为奢而汉文则已之彼圣贤之君何汲汲于是哉正以欲不可纵渐不可长故耳臣等伏愿陛下宽斧钺之诛采刍荛之语将此烟火等事一概禁止不使接于耳目而移此视听为文王之视民如伤大舜之闻善若决江河省此冗费以活流离困苦之民赏征伐劳役之士则干戈可息灾旱可消百姓可以庶富四夷可以宾服亿万年享太平无疆之休　　帝王功德疏　　　　　　　　何乔新帝王创业垂统或以首天下之德或以安天下之功德之盛者其祚远功之大者其业隆五帝非无功也以德名三王非无德也以功着汉高帝唐太宗宋太祖其德视五帝三王固有愧矣而其除暴救民之功亦天下之攸赖也其垂光锡祚舄奕繁衍夫岂偶然哉请详陈之圣神文武尧之所以奄有四海也哲明恭塞舜之所以历数在躬也然庶绩为之咸熙黎民为之于变非尧之功乎帝载以之而熙有苗以之而格非舜之功乎地平天成大禹所以为万邦之君也载□秉钺成汤所以有九有之师也然克勤克俭而培四百年之隆基非禹之德而何克宽克仁而肇六百年之景命非汤之德而何既伐于崇作邑于丰人知为文王之功也而不知其受有殷命者实本于徽柔懿恭之德焉我武惟扬侵于之疆人知为武王之功也而不知其奄甸万姓者实本于聪明齐圣之德焉高帝沃亡秦之虐焰开炎汉之丕基班彪谓其所以兴者有五焉一曰帝尧之苗裔二曰体貌多奇异三曰神武有征应四曰宽明而仁恕五曰知人善任使然宽明仁恕其创业之本欤故仗义而西则子婴降声罪而东则项氏踣启运远追乎商周享年独永于唐宋盖以此也太宗举晋阳之精兵除亡隋之乱政自谓成功过于古人者有五事焉见人之善若己有之一也取人所长弃其所短二也贤者则敬之不肖者则怜之三也正直比肩于朝未尝黜责一人四也中华边裔爱之如一五也然好贤从谏其致治之本欤故举兵东征而世充就俘仗钺西讨而仁杲就戮九域悉底于平康四裔咸仰其盛德盖以此也太祖承五季陵夷之极弊启一统久大之洪图史臣曾巩谓其有汉祖所不及者十事焉观其作则垂宪后常可行汉祖则粗定海内而已其不及一也定着常刑一本宽大汉祖虽约法三章而惨夷未除其不及二也保全功臣始终一意汉祖则疑间诸将诛灭其家其不及三也削大弱强藩臣遵职汉祖则封国过制反者更起其不及四也征伐必克所向无前而汉祖数战辄北其不及五也文武自出群臣莫及而汉祖必资三杰之助其不及六也南海先下不待于久攻而汉祖不能制赵佗之倔强其不及七也契丹自附无假于征战而汉祖莫能制冒顿之侵陵其不及八也后宫二百愿归者听而汉祖混于□席其不及九也明于大计以属天下而汉祖择嗣不审其不及十也传十有七世之宝祚绵三百余年之丕基岂无自而然哉至若我太祖高皇帝当元季之讫箓奋一剑之龙兴奠安区夏史臣宋濂谓功业之着规模之远其本有六焉挺生南服而致一统华裔之盛其功高万古一也奋起布衣而取天下群雄之手其得国之正二也文臣武将仰受成算其独禀全智三也钦畏天地森若神明之有临惠鲜小民惟恐一夫之失所其敬天勤民四也后妃不预一发之政阍寺惟给扫除之役其家法之严五也兵戎大权悉归朝廷有事则命将以统兵暨旋则释兵而归第其兵政有统六也是以数载而成帝业一举而致太平日月之出没均被恩光山薮之幽遐咸蒙覆帱自生民以来功德兼隆未有盛于我圣祖者也虽罄南山之竹秃管城之颖岂足以铺张对天之宏休扬厉无前之伟绩邪　　奏请节用疏　　　　　　　　　光懋户科都给事中臣光懋题为国储甚诎财用有限伏乞躬从节俭以光圣德事臣等于本月日接出该司礼监传奉圣旨内库银两缺乏光禄寺银暂取十万两来用钦此此时该寺之臣捧奉明旨搜括该寺素所蓄积者将如数以进矣臣等待罪该科始闻之以为天下之财供朝廷之用输之外府者将以给军国之需藏之内府者将以供乘舆之用岂至有不足以取给于光禄寺哉臣等又思之光禄上以供膳羞祭祀下以备宴赏廪饩有余而或蓄之不足而又取之似于国计不为大妨臣等复何言哉然臣等视此窃有隐虑焉谨始者恒有不克终之念防微者将以为杜渐之基恭俭自人主之盛节糜费为侈心之萌芽作法于凉独恐末流之奢也而况始其事于奢乎陛下英年睿智嗣位之初务遵理道设行俭约亲摛宸翰为十二事首谨天戒而以樽节用终焉中外臣工仰窥圣心之纯圣德之厚所以保民生寿国脉者端有启于是也何也节与不节君德修否之验府库盈虚之由生民休戚之本国家治忽之原咸于此乎观之而所系岂浅鲜哉夫财用供于有司所以为人主用也而成周式法则掌于太宰凡其用度取予一付于九式之成法故虽一尺之帛一束之刍一匪颁之微一燕好之私而举不得过差焉是以侈心有所惮而不生欲心有所节而不纵非徒以惜民财裕国用亦以养人主恭俭之德而成令望耳陛下之心如水未淆如鉴未尘一垂意于节省则凡所谓谨天戒任贤能收放心纳忠言等十一事均于此乎俱举之矣陛下诚以此时太仓充足乎赋有常供而用无定数一岁犹不足支一岁之用大司农支持经营仅能额办年例万一突有必不容已之需将何以取给乎又以光禄系内府之财既有盈余不妨御用耶然在库之银积年皇上节俭寸积丝累止有此数后来大婚诸礼一皆取办于斯今日之蓄正所以为先事之备非无用之藏也一旦取进十万所余宁几耶所余无几而后不节缩并其无几者不余矣恐将有取之外府银库者渐不可长也矧今淮阳大水民不聊生两浙海潮坏民田亩正陛下宵衣旰食之时不宜费取众以多亏正用伏愿收回成命禁勿即取自今凡百用度赏使更加樽节不耗其财于无益之事不费其财于无用之地不施其财于无功之人则帝王克俭之德复见于今日矣具本谨题
　君德部杂录
易经大畜彖曰大畜刚健笃实辉光日新其德程传
以
卦之才德而言也干体刚健艮体笃实人之才刚健笃实则所畜能大充实而有辉光畜之不已则其德日新也象曰天在山中大畜君子以多识前言往行以畜其德程
传
天为至大而在山之中所畜至大之象君子观象以大其蕴畜晋象曰明出地上晋君子以自昭明德
程
传
君子观明
出地上而益明盛之象而以自昭其明德去蔽致知昭明德于己也明明德于天下昭明德于外也明明德在己故云自昭书经商书太甲上慎乃俭德惟怀永图
蔡
传
伊尹言当
谨其俭约之德惟怀永久之谋以约失之者鲜矣太甲下德惟治否德乱与治同道罔不兴与乱同事罔不亡咸有一德非天私我有商惟天佑于一德非商求于下民惟民归于一德德惟一动罔不吉德二三动罔不凶惟吉凶不僣在人惟天降灾祥在德周书洪范六三德一曰正直二曰刚克三曰柔克旅獒德盛不狎侮狎侮君子罔以尽人心狎侮小人罔以尽其力蔡仲之命皇天无亲惟德是辅
君陈黍稷非馨明德惟馨
必有忍其乃有济有容德乃大
诗经大雅下武王配于京世德作求永言配命成王之孚媚兹一人应侯顺德永言孝思昭哉嗣服
假乐假乐君子显显令德宜民宜人受禄于天威仪抑抑德音秩秩无怨无恶率由群匹周颂烈文无竞维人四方其训之不显维德百辟其刑之左传子产曰夫令名德之舆也德国家之基也有基无坏毋亦是务乎有德则乐乐则能久诗云乐只君子邦家之基有令德也夫上帝临汝无贰尔心有令名也夫恕思以明德则令名载而行之是以远至迩安易川灵图黄气抱日辅臣纳忠德至于天日抱戴至德之萌五星若贯珠诗含神雾德化充塞照润八冥则鸾臻也
春秋孔演图王者德政海内富昌则镇星入阙春秋潜潭巴君德应阳君臣得道□度则日含王字含王字者日中有王字也王者德象日光所照无不及也君德应阳则醴泉出
孝经内事君有德天下欣心大丰盛
