
　君臣部总论
易经
　　泰卦
泰小往大来吉亨彖曰泰小往大来吉亨则是天地交而万物通也上下交而其志同也内阳而外阴内健而外顺内君子而外小人君子道长小人道消也本
义
泰通也为卦天地交而二气通故为泰正月之　卦也小谓阴大谓阳大
全
丘氏曰天地之形不可交
　而以气交气交而物通者天地之泰也上下之分　不可交而以心交心交而志同者人事之泰也　　否卦否之匪人不利君子贞大往小来彖曰否之匪人不利君子贞大往小来则是天地不交而万物不通也上下不交而天下□邦也内阴而外阳内柔而外刚内小人而外君子小人道长君子道消也象曰天地不交否君子以俭德辟难不可荣以禄　　临卦
九二咸临吉□不利

程
传
二方阳长而渐盛感动于六五中顺之君其交　之亲故见信任得行其志所临吉而□不利也　　又六五知临大君之宜吉

程
传
五以柔中顺体居尊位而下应于二刚中之臣　是能倚任于二不劳而治以知临下者也本
义
以柔
　居中下应九二不自用而任人乃知之事而大君　之宜吉之道也象曰大君之宜行中之谓也

程
传
君臣道合盖以气类相求五有中德故能倚任　刚中之贤得大君之宜成知临之功盖由行其中　德也人君之于贤才非道同德合岂能用也　　蹇卦六二王臣蹇蹇匪躬之故

程
传
二以中正之德与五相应是中正之人为中正　之君所信任故谓之王臣虽上下同德而五方在　大蹇之中致力于蹇难之时其艰蹇至甚故为蹇　于蹇也二虽中正以阴柔之才岂易胜其任所以　蹇于蹇也志在济君于蹇难之中其蹇蹇者非为　身之故也虽使不胜志义可嘉故称其忠荩不为　已也　　又
九五大蹇朋来

程
传
五居君位而在蹇难之中是天下之大蹇也二　在下以中正相应是其朋助之来也自古圣王济　天下之蹇未有不由贤圣之臣为之助者汤武得　伊吕是也中常之君得刚明之臣而能济大难者　则有矣刘禅之孔明唐肃宗之郭子仪德宗之李　晟是也大
全
或问大蹇朋来之义朱子曰处九五尊
　位而居蹇之中所以为大蹇所谓遗大投艰于朕　躬人君当此之时须屈群策用群力乃可济也书经　　虞书大禹谟
曰若稽古大禹曰文命敷于四海祗承于帝曰后克艰厥后臣克艰厥臣政乃乂黎民敏德　　皋陶谟
同寅协恭和衷哉政事懋哉懋哉

蔡
传
君臣当同其寅畏协其恭敬诚一无间融会流　通而民彝物则各得其正所谓和衷也爵赏刑罚　乃人君之政事君主之臣用之当勉勉而不可怠　者也　　益稷
帝曰吁臣哉邻哉邻哉臣哉禹曰俞

大
全
孔氏曰邻近也君臣道近相须而成　陈氏经　曰臣当亲近我而助我故曰臣哉邻哉亲我助我　乃尽为臣之道故曰邻哉臣哉　邹氏补之曰臣　谨其分也邻忘其分也臣而复邻严不至于苛邻　而又臣和不至于流帝曰臣作朕股肱耳目予欲左右有民汝翼予欲宣力四方汝为予欲观古人之象日月星辰山龙华虫作会宗彝藻火粉米黼黻絺绣以五采彰施于五色作服汝明予欲闻六律五声八音在治忽以出纳五言汝听
蔡
传
此言臣所以为邻之义也君元首也君资臣以　为助犹元首须股肱耳目以为用也言我欲左右　有民则资汝以为助欲宣力四方则资汝以有为　也汝明者汝当明其小大尊卑之等差也在察也　忽治之反也言汝当审乐而察政治之得失者也　　又帝庸作歌曰□天之命惟时惟几乃歌曰股肱喜哉元首起哉百工熙哉皋陶拜手稽首扬言曰念哉率作兴事慎乃宪钦哉屡省乃成钦哉乃赓载歌曰元首明哉股肱良哉庶事康哉又歌曰元首丛脞哉股肱惰哉万事堕哉帝拜曰俞往钦哉
蔡
传
此舜将欲作歌而先述其所以歌之意皋陶将　欲赓歌而先述其所以歌之意舜作歌而责难于　臣皋陶赓歌而责难于君君臣之相责难者如此　有虞之治兹所以为不可及也　　商书太甲上
惟嗣王不惠于阿衡伊尹作书曰先王顾諟天之明命以承上下神祇社稷宗庙罔不祗肃天监厥德用集大命抚绥万方惟尹躬克左右厥辟宅师肆嗣王丕承基绪
蔡
传
伊尹言成汤常目在是天之明命以奉天地神　祗社稷宗庙无不敬肃故天视其德用集大命以　有天下抚安万邦我又身能左右成汤以居民众　故嗣王得以大成其基业也惟尹躬先见于西邑夏自周有终相亦惟终其后嗣王罔克有终相亦罔终嗣王戒哉祗尔厥辟辟不辟忝厥祖　　太甲下
君罔以辩言乱旧政臣罔以宠利居成功邦其永孚于休
蔡
传
君臣各尽其道邦国永信其休美也
　　咸有一德
惟尹躬暨汤咸有一德克享天心受天明命以有九有之师
蔡
传
君臣皆有一德故能上当天心受天明命而有　天下　　说命中
明王奉若天道建邦设都树后王君公承以大夫师长不惟逸豫惟以乱民
蔡
传
制为君臣上下之礼以尊临卑以下奉上非为　一人逸豫之计而已也惟欲以治民焉耳惟天聪明惟圣时宪惟臣钦若

孔
传
言圣王法天以立教臣敬顺而奉之
　　说命下
股肱惟人良臣惟圣

蔡
传
手足备而成人良臣辅而君圣
　　又
惟后非贤不乂惟贤非后不食

蔡
传
君非贤臣不与共治贤非其君不与共食言君　臣相遇之难如此　　周书吕刑
穆穆在上明明在下灼于四方罔不惟德之勤蔡
传
穆穆者和敬之容也明明者精白之容也灼于　四方者穆穆明明辉光发越而四达也君臣之德　昭明如是故民皆观感动荡为善而不能自已也诗经　　大雅假乐
假乐君子显显令德宜民宜人受禄于天保右命之自天申之
朱
注
君子指王也民庶民也人在位者也
　　又
威仪抑抑德音秩秩无怨无恶率由群匹受福无疆四方之纲
朱
注
言有威仪声誉之美又能无私怨恶以任众贤　是以能受无疆之福为四方之纲大
全
辅氏曰率由
　群匹能尽用天下之贤也
之纲之纪燕及朋友百辟卿士媚于天子不解于位民之攸□
朱
注
解惰□息也言人君能纲纪四方而臣下赖之　以安则百辟卿士媚而爱之维欲其不解于位而　为民所安息也　东莱吕氏曰君燕其臣臣媚其　君此上下交而为泰之时也泰之时所忧者怠荒　而已此诗所以终于不解于位民之攸□也方嘉　之又规之者盖皋陶赓歌之意也　　卷阿
有冯有翼有孝有德以引以翼岂弟君子四方为则朱
注
冯谓可为依者翼谓可为辅者孝谓能事亲者　德谓得于己者引导其前也翼相其左右也言得　贤以自辅如此则其德日修而四方以为则矣颙颙卬卬如圭如璋令闻令望岂弟君子四方为纲朱
注
承上章言得冯翼孝德之助则能如此而四方　以为纲矣凤凰于飞翙翙其羽亦集爰止蔼蔼王多吉士维君子使媚于天子凤凰于飞翙翙其羽亦傅于天蔼蔼王多吉人维君子命媚于庶人
大
全
迭山谢氏曰媚于天子爱君也媚于庶人为王　爱其民也　　烝民
天监有周昭假于下保兹天子生仲山甫

朱
注
天之监视有周能以昭明之德感格于下故保　佑之而为之生此贤佐曰仲山甫焉　　又
王命仲山甫式是百辟缵戎袓考王躬是保出纳王命王之喉舌赋政于外四方爰发
朱
注
王躬是保所谓保其身体者也出承而布之也　纳行而复之也喉舌所以出言也发发而应之也肃肃王命仲山甫将之邦国若否仲山甫明之既明且哲以保其身夙夜匪懈以事一人　　又
衮职有阙仲山甫补之

朱
注
衮职王职也天子龙衮不敢斥言王阙故曰衮　职有阙也礼记
　　表记
子言之君子之所谓义者贵贱皆有事于天下天子亲耕粢盛秬鬯以事上帝故诸侯勤以辅事于天子　　又子曰唯天子受命于天士受命于君故君命顺则臣有顺命君命逆则臣有逆命诗曰鹊之姜姜鹑之贲贲人之无良我以为君　　缁衣
子曰为上可望而知也为下可述而志也则君不疑于其臣而臣不惑于其君矣尹告曰惟尹躬及汤咸有壹德诗云淑人君子其仪不忒　　又
子曰上人疑则百姓惑下难知则君长劳故君民者章好以示民俗慎恶以御民之淫则民不惑矣臣仪行不重辞不援其所不及不烦其所不知则君不劳矣诗云上帝板板下民卒小雅曰匪其止共维王之□　　又
君毋以小谋大毋以远言近毋以内图外则大臣不怨迩臣不疾而远臣不蔽矣淮南子
　　主术训
夫臣主之相与也非有父子之厚骨肉之亲也而竭力殊死不辞其躯者何也势有使之然也昔者豫让中行文子之臣智伯伐中行并吞其地豫让背其主而臣智伯智伯与赵襄子战于晋阳之下身死为戮国分为三豫让欲报赵襄子漆身为厉吞炭变音擿齿易貌夫以一人之心而事两主或背而去或欲身徇之岂其趋舍厚薄之势异哉人之恩泽使之然也纣兼天下朝诸侯人迹所及舟□所通莫不宾服然而武王甲卒三千人擒之于牧野岂周民死节殷民背叛哉其主之德义厚而号令行也夫风疾而波兴木茂而鸟集相生之气也是故臣不得其所欲于君者君亦不能得其所求于臣也君臣之施者相报之势也是故臣尽力死节以与君君计功垂爵以与臣是故君不能赏无功之臣臣亦不能死无德之君性理会通　　历代
龟山杨氏曰天下之祸莫大乎不明分分之不明由较材程力之过也予观韩彭之亡皆以此欤盖西汉之初高皇帝以匹夫起阡陌之中一时名将非屠贩亡命轻猾之徒则里巷龆□布衣之交也其平居握手素非有君臣等威也论其材力亦岂足相过哉天下未平而大者已王小者已侯皆连城数郡一摇足则秦项之争复构矣汉方收民于百战雕瘵之余而临诸侯王之上凛乎其犹蹈春冰而常恐其溃也故疑隙一开则葅醢随之矣呜呼是岂知先王所以维持天下者哉虽朝委裘植遗腹而不乱者亦有名义以正其分耳故君君臣臣而天下治如将较材程力以强弱胜负为君臣则天下之祸何时已哉汉之君臣不知出此卒至相夷而不悟悲夫　　君臣
程子曰君贵明不贵察臣贵正不贵权
华阳范氏曰书曰元首明哉股肱良哉庶事康哉又曰元首丛脞哉股肱惰哉万事堕哉此舜皋陶所以赓歌而相戒也夫君以知人为明臣以任职为良君知人则贤者得行其所学臣任职则不贤者不得苟容于朝此庶事所以康也若夫君行臣职则丛脞矣臣不任君之事则惰矣此万事所以隳也当舜之时禹平水土稷播百谷土谷之事舜不亲也契敷五教皋陶明五刑教刑之事舜不治也伯夷典礼夔典乐礼乐之事舜不与也益为虞垂作共工虞工之事舜不知也禹为一相总百官自稷以下分职以焉君人者如天运于上而四时寒暑各司其序则不劳而万物生矣君不可以不逸也所治者大所司者要也臣不可以不劳也所治者寡所职者详也不明之君不能知人故务察而多疑欲以一人之身代百官之所为则虽圣智亦日力不足矣故其臣下事无大小皆归之君政有得失不任其患贤者不得行其志而持禄之士得以保其位此天下所以不治也五峰胡氏曰人君刚健中正纯粹首出庶物者也人臣柔顺利贞顺承乎天而时行者也寡欲之君然后可与言王道无欲之臣然后可与言王佐自三代之道不行君臣之义不明君诱其臣以富贵臣干其君以文行夫君臣相与之际万化之原也既汨于利矣末流其可禁乎三代之治所以不复也朱子曰君臣之际权不可略重纔重则无君且如汉末天下唯知有曹氏而已魏末唯知有司马氏而已鲁当庄僖之际也得个季友整理一番其后季氏遂执其权历三四世鲁君之势全无了但有一季氏而已叶贺孙问也是合下君臣之间其识虑不远曰然所以圣人垂戒谓非一朝一夕之故其所由来者渐矣由辨之不早辨也这个事体初间只争些小到后来全然只有一边圣人所以一日二日万几常常戒谨恐惧诗称文王之盛于后便云殷之未丧师克配上帝宜鉴于殷骏命不易此处甚多问忠只是实心人伦日用皆当用之何独只于事君上说忠字曰父子兄弟夫妇皆是天理自然人皆莫不自知爱敬君臣虽亦是天理然是义合世之人便自易得苟且故须于此说忠却是就不足处说如庄子说命也义也天下之大戒看这说君臣自是有不得已意思问君臣父子同是天伦爱君之心终不如爱父何也曰离畔也只是庶民贤人君子便不如此韩退之云臣罪当诛兮天王圣明此语何故程子云是好文王岂不知纣之无道却如此说是非欺诳众人直是有说须是有转语方说得文王心出看来臣子无说君父不是底道理此便见得是君臣之义处庄子云天下之大戒二命也义也子之于父无适而非命也臣之于君无适而非义也无所逃于天地之间东莱吕氏曰毕公弼亮四世为周父师而康王之册尚有罔曰弗克罔曰民寡之戒康王非敢少毕公盖规警勉饬此是君臣间常法初不以耆艾废也大学衍义补　　敬大臣之礼
周易晋康侯用锡马蕃庶昼日三接
　臣按侯而谓之康者以其有康民安国之功而得　为侯者也贤哲之君在上臣下顺附而奉承之而　有康民安国之功是以人君必锡之以宠数车马　至于众多接之以亲礼昼日至于三接在外之侯　且然则内之公卿可知也后世人主于在外之诸　侯旷世不一再见于内之公卿或五日一朝或间　日视朝其勤者虽一日一朝然惟应故事而已颜　面之不亲情意之不孚况望其昼日之间三接乎　夫惟接见之频然后其情可以通其言可以入势　分不至于悬隔而上下无壅蔽之患内外无废坠　之事也有志任贤求治之主尚念之哉虞书帝曰吁臣哉邻哉邻哉臣哉禹曰俞
　臣按先儒谓臣以分言邻以情言君臣之间一于　分则离一于情则故帝舜于大禹既欲其尽臣　道以亲助于我曰臣哉邻哉又欲其亲助我以尽　臣道曰邻哉臣哉反复咏叹之不置舜叹而言之　禹俞而然之君臣之际其交相亲近有如此者后　世人君之于臣下不过于严则过于渎此上下之　情所以不孚而治功之成恒不若于古欤帝庸作歌曰□天之命惟时惟几乃歌曰股肱喜哉元首起哉百工熙哉皋陶拜手稽首扬言曰念哉率作兴事慎乃宪钦哉屡省乃成钦哉乃赓载歌曰元首明哉股肱良哉庶事康哉又歌曰元首丛脞哉股　肱惰哉万事堕哉帝拜曰俞往钦哉　臣按虞廷君臣相与赓歌以元首股肱为言以见　君臣一体之意君之歌则先股肱臣之歌则先元　首于咏歌欢乐之中寓推尊致敬之意当是时也　一堂之间君臣之际臣敬君则拜稽以扬其言君　敬臣则致拜以俞其语君臣一心上下忘势此虞　廷之君臣所以为万世法而其治效所以为不可　及欤诗大雅卷阿其首章曰有卷者阿飘风自南岂弟君子来游来歌以矢其音次章曰伴奂尔游矣优游尔休矣岂弟君子俾尔弥尔性似先公酋矣　臣按本朝学士朱善曰天下之可乐者莫如泰和　盛治之时而可虑者亦莫如泰和盛治之时曷为　其可乐而又可虑也盖泰和盛治之时以三光则　得其明以四时则得其序以庶类则得其所是诚　可乐也然治极而不戒则乱亦于此乎兆天地盈　虚与时消息而谓治可保其常不乱乎此其所可　虑也夫惟虑之于极治之时此有虞所以有皋陶　之赓歌有周所以有召公之卷阿也第三章曰尔土宇昄章亦孔之厚矣岂弟君子俾尔弥尔性百神尔主矣第四章曰尔受命长矣茀禄尔康矣岂弟君子俾尔弥尔性纯嘏尔常矣　臣按此二章朱熹所谓极言寿考福禄之盛以广　王心而歆动之者也宋儒有言汉文之时贾谊为　之痛哭流涕如祸患之迫乎其后谊之忧国诚深　矣然其言太过而无优游不迫之意帝退而观天　下之势不至于此则一不之信然后知康公之戒　君其言亦有法也由是以观则知人臣之告君惧　之以祸患不如歆之以福寿可知矣虽然此为人　臣告君者言尔若夫人君畏天命而悲人穷者固　当求贤法祖以迓福寿于方来尤当戒谨恐惧以　消祸患于将萌二者不可偏废也第五章曰有冯有翼有孝有德以引以翼岂弟君子四方为则其卒章曰君子之车既庶且多君子之马既闲且驰矢诗不多维以遂歌　臣按此诗先儒谓召公从成王游歌于卷阿之上　而作其卒章所谓维以遂歌犹书皋陶赓帝舜之　载歌也则是自古圣帝明王所以敬礼其臣相与　游歌者有自来矣洪惟我太祖高皇帝万几之暇　条成大诰三编以示天下臣民其初编之首即托　始以君臣同游为第一其言曰昔者人臣得与君　同游者竭其忠成全其君饮食梦寐未尝忘其政　所谓政者何惟务为民造福拾君之失箴君之过　补君之阙显祖宗于地下欢父母于生前荣妻子　于当时身名流芳千万载不磨噫圣祖之心所以　为圣子神孙虑者深矣盖君尊如天臣卑如地其　分至严矧继世之君生长深宫其于臣下尤易悬　绝盖一日之间视朝之际仅数刻耳退朝之后所　亲接者宦官宫人所谓贤士大夫者无由亲近也　于是乎发为君臣同游之训谓之游者则凡便殿　燕闲之所禁□行幸之处无不偕焉如皋陶赓明　良之歌召公从卷阿之游是已然尤恐其臣之同　游也或启君之怠荒或长君之淫纵于是又教之　曰务在成全其君饮食梦寐不忘其政惟务为民　造福拾君之失箴君之过补君之阙又恐其臣不　知所以感发而歆动者于是又期之以显祖宗欢　父母荣显生前流芳后世噫圣祖之心所以感发　其臣而为圣子神孙虑一何深且远哉臣于是尤　有以见古今圣君贤相其心千万世而相通也何　则召公作诗以臣而告君也故以寿考福禄之盛　以歆动其君之心俾其兴起于善求贤用善以为　法祖致治之基圣祖作诰以君而告臣也故以显　荣流芳之效以歆动其臣之心使其感发于善尽　忠福民以为成全其君之地可见君臣之义千古　一心圣贤之心万世一理后之践圣祖之位以奉　天出治者尚当以圣祖之心为心居召公之位以　从君游歌者尚当以召公之心为心臣不胜惓惓周书召诰今冲子嗣则无遗寿曰其稽我古人之德矧曰其有能稽谋自天　臣按蔡沈言无遗寿君天下者之要务盖寿　之人阅世久而涉历深于凡前王之政祖宗之典　古今兴衰治乱之迹当世沿革废举之由莫不有　以知其所当然及其所以然如此则是如此则非　如此则成如此则败如此则治如此则乱灼然于　心胸之间了然于见闻之际灿然于指画之顷于　事有所证非徒为是空言也于理无所遗非徒为　此驾说也人君为治诚能不遗斯人惟其言之是　咨是用则其治效之臻视夫用彼新进少年不经　事者其相去奚趐十百哉毕命惟公懋德克勤小物弼亮四世正色率下罔不祗师言嘉绩多于先王予小子垂拱仰成　臣按史渐曰忠厚近迂阔老成若迟钝先王终不　以此易彼者盖世臣旧德功业已见于时闻望已　孚于人商功利课殿最虽不若新进者至于雍容　廊庙天下想闻其风采足以廉顽立懦敦薄厉偷　如泰山乔岳初无运动之劳而功之及人厚矣毕　公四世元老虽有不可及之盛德常有不自足之　诚心小物不以不必勤而不勤嘉绩不以已多于　前时而或怠正色敛容而使人之非意自消出辞　吐气而使天下之群心胥服吁斯人也其书所谓　寿诗所谓老成人欤人君诚能得斯人而付倚　毗之任以正朝纲以敦雅俗垂衣拱手以仰其成　尚何政教之不孚强暴之不服哉荡之什曰匪上帝不时殷不用旧虽无老成人尚有典刑曾是莫听大命以倾　臣按为治之具在人与法而已有人以为咨询谋　为之用有法以为持循凭借之资用老成之人行　见成之法则凡所以咨询而见于谋为者皆先王　之旧政成宪用之久而事无弊行之习而民相安　者由是而循守之以为凭借之资则可以存国体　安民生保天命千万年如一日也不幸而老成雕　丧而先王之旧法幸有存者持循而凭借之犹可　以系人心延国祚而不至于倾覆苟骤用新进轻　变旧法其不至于丧乱也者几希若宋神宗舍韩　琦富弼听用王安石变祖宗旧法以驯致靖康之　祸兹其明验欤礼记内则凡养老五帝宪三王有乞言
　臣按年之贵乎天下久矣五帝三王莫不有养老　之礼然其所以养之者有国老焉有庶老焉所谓　国老者国家耆旧之臣盖尝执政服役食君之禄　任君之事者也非徒加之以执浆执爵之仪祝噎　祝哽之礼实欲法其善行体之于己以为美德求　其善言服之于行以为良法焉中庸子曰敬大臣则不眩又曰官盛任使所以劝大臣也　臣按敬大臣九经之一也敬大臣本于尊贤尊贤　本于修身而修身则又本于诚焉诚者真实无妄　之谓心有不诚则所以修身者无实德所以尊贤　者无实礼所以敬大臣者貌敬而心不孚言入而　实不继皆为虚文矣故曰凡为天下国家有九经　所以行之者一也一者诚而已矣汉贾谊上文帝疏曰廉耻节礼以治君子故有赐死而亡戮辱是以黥劓之□不及大夫礼不敢齿君之路马蹴其刍者有罚所以为主上豫远不敬也所以体貌大臣而厉其节也臣闻之履虽鲜不加于枕冠虽敝不以苴履夫尝已在贵宠之位天子改容而礼貌之矣吏民尝俯伏以敬畏之矣今而有过令废之可也退之可也赐之死可也若夫束缚之系□之输之司寇编之徒官小吏詈骂而榜笞之殆非所以合众庶见也夫卑贱者习知尊贵者之一旦吾亦乃可以加此也非所以尊尊贵贵之化也　臣按贾谊此言盖为当时大臣多以罪下狱而发　文帝果深纳其言养臣下有节是后大臣有罪皆　自杀不受刑呜呼谊之此言非特以救当时之弊　盖人君待臣之礼所当然也史谓文帝深纳其言　养臣下有节养之云者盖欲其同入于德善之中　而不至于罹吾之法也孟子曰以善养人文帝其　庶几乎
　君臣部纪事一
说苑尊贤篇晋文侯行地登隧大夫皆扶之随会不扶文侯曰会夫为人臣而忍其君者其罪奚如对曰其罪重死文侯曰何谓重死对曰身死妻子为戮焉随会曰君奚独问为人臣忍其君者而不问为人君而忍其臣者耶文侯曰为人君而忍其臣者其罪何如随会对曰为人君而忍其臣者智士不为谋辩士不为言仁士不为行勇士不为死文侯援绥下车辞大夫曰寡人有腰髀之病愿诸大夫勿罪也反质篇齐桓公谓管仲曰吾国甚小而财用甚少而群臣衣服舆马甚汰吾欲禁之可乎管仲曰臣闻之君尝之臣食之君好之臣服之今君之食也必桂之桨衣练紫之衣狐白之裘此群臣所以奢大也管子小称篇桓公管仲鲍叔牙宁戚四人饮饮酣桓公谓鲍叔牙曰盍不起为寡人寿乎鲍叔牙奉杯而起曰使公毋忘出如莒时也使管子毋忘束缚在鲁也使宁戚毋忘饭牛车下也桓公避席再拜曰寡人与二大夫能毋忘夫子之言国之社稷必不危矣孔子家语曲礼子贡问篇子贡问于孔子曰晋文公实召天子而使诸侯朝焉夫子作春秋云天王狩于河阳何也孔子曰以臣召君不可以训亦书其率诸侯事天子而已说苑臣术篇秦穆公使贾人载盐征诸贾人贾人买百里奚以五羖羊之皮使将车之秦秦穆公观盐见百里奚牛肥曰任重道远以险而牛何以肥也对曰臣饮食以时使之不以暴有险先后之以身是以肥也穆公知其君子也令有司具沐浴为衣冠与坐公大悦异日与公孙支论政公孙支大不宁曰君耳目聪明思虑审察君其得圣人乎公曰然吾悦夫奚之言彼类圣人也公孙支遂归取雁以贺曰君得社稷之圣臣敢贺社稷之福公不辞再拜而受明日公孙支乃致上卿以让百里奚曰秦国处僻民陋以愚无知危亡之本也臣自知不足以处其上请以让之公不许公孙支曰君不用宾相而得社稷之圣臣君之禄也臣见贤而让之臣之禄也今君既得其禄矣而使臣失禄可乎请终致之公不许公孙支曰臣不肖而处上位是君失伦也不肖失伦臣之过进贤而退不肖君之明也今臣处位废君之德而逆臣之行也臣将逃公乃受之故百里奚为上卿以制之公孙支为次卿以佐之也新序杂事篇晋人伐楚三舍不止大夫曰请击之庄王曰先君之时晋不伐楚及孤之身而晋伐楚是寡人之过也如何其辱诸大夫也大夫曰先君之时晋不伐楚及臣之身而晋伐楚是臣之罪也请击之庄王俯泣而起拜诸大夫晋人闻之曰君臣争以过为在己且君下其臣犹如此所谓上下一心三军同力未可攻也乃夜还师左传宣公十五年春公孙归父会楚子于宋宋人使乐婴齐告急于晋晋使解扬如宋使无降楚曰晋师悉起将至矣郑人囚而献诸楚楚子厚赂之使反其言不许三而许之登诸楼车使呼宋人而告之遂致其君命楚子将杀之曰非我无信女则弃之对曰臣闻之君能制命为义臣能承命为信信载义而行之为利义无二信信无二命君之赂臣不知命也臣之许君以成命也死而成命臣之禄也寡君有信臣下臣获考死又何求楚子舍之以归昭公二十年齐侯至自田晏子侍于遄台子犹驰而造焉公曰惟据与我和夫晏子对曰据亦同也焉得为和公曰和与同异乎曰异和如羹焉君子食之以平其心君臣亦然君所谓可而有否焉臣献其否以成其可君所谓否而有可焉臣献其可以去其否是以政平而不干民无争心今据不然君所谓可据亦曰可君所谓否据亦曰否若以水济水谁能食之若琴瑟之专壹谁能听之同之不可也如是晏子问上篇景公问晏子曰昔吾先君桓公有管仲夷吾保乂齐国能遂武功而立文德纠合兄弟抚存翌州吴越受令荆楚惛忧莫不宾服勤于周室天子加德先君昭功管子之力也今寡人亦欲存齐国之政于夫子夫子以佐佑寡人彰先君之功烈而继管子之业晏子对曰昔吾先君桓公能任用贤国有什伍治遍细民贵不凌贱富不傲贫功不遗罢佞不吐愚举事不私听狱不阿内妾无羡食外臣无羡禄鳏寡无饥色不以饮食之辟害民财不以宫室之侈劳人力节取于民而普施之府无藏仓无粟上无骄行下无谄德是以管子能以齐国免于难而以吾先君参乎天子今君欲彰先君之功烈而继管子之业则无以多辟伤百姓无以嗜欲玩好怨诸侯臣孰不承善尽力以顺君意今疏远贤人而任谗谀使民若不胜藉敛若不得厚取于民而薄其施多求于诸侯而轻其礼府藏朽蠹而礼悖于诸侯菽粟藏深而怨积于百姓君臣交恶而政刑无常臣恐国危失而公不得享也又恶能彰先君之功烈而继管子之业乎景公问晏子曰为君身尊民安为臣事治身荣难乎易乎晏子对曰易公曰何若对曰为君节养其余以顾民则君尊而民安为臣忠信而无逾职业则事治而身荣公又问为君何行则危为臣何行则废晏子对曰为君厚藉敛而托之为民进谗谀而托之用贤远公正而托之不顺君行此三者则危为臣比周以求进逾职业防下隐利而求多从君不陈过而求亲人臣行此三者则废故明君不以邪观民守则而不亏立法仪而不犯苟有所求于民而不以身害之是故刑政安于下民心固于上故察士不比周而进不为苟而求言无阴阳行无内外顺则进否则退不与上行邪是以进不失廉退不失行也杂上篇景公饮酒夜移于晏子前驱款门曰君至晏子被元端立于门曰诸侯得微有故乎国家得微有事乎君何为非时而夜辱公曰酒醴之味金石之声愿与夫子乐之晏子对曰夫布荐席陈簠簋者有人臣不敢与焉公曰移于司马穰苴之家前驱款门曰君至穰苴介胄操戟立于门曰诸侯得微有兵乎大臣得微有叛者乎君何为非时而夜辱公曰酒醴之味金石之声愿与将军乐之穰苴对曰夫布荐席陈簠簋者有人臣不敢与焉公曰移于梁丘据之家前驱款门曰君至梁丘据左操瑟右挈竽行歌而出公曰乐哉今夕吾饮也微彼二子者何以治吾国微此一臣者何以乐吾身君子曰圣贤之君皆有益友无偷乐之臣景公弗能及故两用之仅得不□晏子侍于景公朝寒公曰请进暖食晏子对曰婴非君奉馈之臣也敢辞公曰请进服裘对曰婴非君茵席之臣也敢辞公曰然夫子之于寡人何为者也对曰婴社稷之臣也公曰何谓社稷之臣对曰夫社稷之臣能立社稷别上下之义使当其理制百官之序使得其宜作为辞令可分布于四方自是之后君不以礼不见晏子晏子使鲁仲尼命门弟子往观子贡反报曰孰谓晏子习于礼乎夫礼曰登阶不历堂上不趋授玉不跪今晏子皆反此孰谓晏子习于礼者晏子既已有事于鲁君退见仲尼仲尼曰夫礼登阶不历堂上不趋授玉不跪夫子反此乎晏子曰婴闻两槛之间君臣有位焉君行其一臣行其二君之来□是以登阶历堂上趋以及位也君授玉卑故跪以下之且吾闻之大者不逾闲小者出入可也晏子出仲尼送之以宾客之礼不计之义惟晏子为能行之外篇景公游于灾闻晏子死公乘侈舆服繁驵驱之而因为迟下车而趋知不若车之□则又乘比至于国者四下而趋行哭而往伏尸而号曰子大夫日夜责寡人不遗尺寸寡人犹且淫泆而不收怨罪重积于百姓今天降祸于齐不加于寡人而加于夫子齐国之社稷危矣百姓将谁告夫晏子死景公操玉加于晏子而哭之涕沾襟章子谏曰非礼也公曰安用礼乎昔者吾与夫子游于公邑之上一日而三不听寡人今其孰能然乎吾失夫子则亡何礼之有免而哭哀尽而去韩子难一篇晋平公与群臣饮饮酣乃喟然而叹曰莫乐为人君惟其言而莫之违师旷侍坐于前援琴撞之公被衽而避琴坏于壁公曰太师谁撞师旷曰今者有小人言于侧者故撞之公曰寡人也师旷曰哑是非君人者之言也左右请除之公曰释之以为寡人戒或曰平公失君道师旷失臣礼夫非其行而诛其身君之于臣也非其行则陈其言善谏不听则远其身者臣之于君也今师旷非平公之行不陈人臣之谏而行人主之诛举琴而亲其体是逆上下之位而失人臣之礼也夫为人臣者君有过则谏谏不听则轻爵禄以待之此人臣之礼义也今师旷非平公之过举琴而亲其体虽严父不加于子而师旷行之于君此大逆之术也臣行大逆平公喜而听之是失君道也故平公之迹不可明也师旷之行亦不可明也不可谓两明此为两过故曰平公失君道而师旷亦失臣礼难二篇晋平公问叔向曰昔者齐桓公九合诸侯一匡天下不识臣之力也叔向对曰管仲善制割宾胥无善削缝隰朋善纯缘衣成君举而服之亦臣之力也君何力之有师旷伏琴而笑之公曰太师奚笑也师旷对曰臣笑叔向之对君也凡为人臣者犹炮宰和五味而进之君君弗食孰敢强之也臣请譬之君者壤地也臣者草木也必壤地美然后草木硕大亦君之力也臣何力之有吴越春秋吴王召越王入见越王伏于前范蠡立于后吴王谓范蠡曰寡人闻贞妇不嫁破亡之家仁贤不官绝灭之国今越王无道国已将亡社稷坏崩身死世绝为天下笑而子及主俱为奴仆来归于吴岂不鄙乎吾欲赦子之罪子能改心自新弃越归吴乎范蠡对曰臣闻亡国之臣不敢语政败军之将不敢语勇臣在越不忠不信今越王不奉大王命号用兵与大王相持至今获罪君臣俱降蒙大王鸿恩得君臣相保愿得入备扫除出给趋走臣之愿也此时越王伏地流涕自谓遂失范蠡矣吴王知范蠡不可得为臣谓曰子既不移其志吾复置子于石室之中范蠡曰臣请如命吴王起入宫中越王范蠡趋入石室越王服犊鼻着樵头夫人衣无缘之裳施左关之襦夫斫锉养马妻给水除粪洒扫三年不愠怒面无恨色吴王登远高望见越王及夫人范蠡坐于马粪之旁君臣之礼存夫妇之仪具王顾谓太宰嚭曰彼越王者一节之人范蠡一介之士虽在穷厄之地不失君臣之礼寡人伤之太宰嚭曰愿大王以圣人之心哀穷孤之士吴王曰为子赦之国语越灭吴反至五湖范蠡辞于王曰君王勉之臣不复入于越国矣王曰不谷疑子之所谓者何也范蠡对曰臣闻之为人臣者君忧臣劳君辱臣死昔者君王辱于会稽臣所以不死者为此事也今事已济矣蠡请从会稽之罚王曰所不掩子之恶扬子之美者使其身无终没于越国子听吾言与子分国不听吾言身死妻子为戮范蠡对曰臣闻命矣君行制臣行意遂乘轻舟以浮于五湖莫知其所终极吕氏春秋自知篇魏文侯燕饮皆令诸大夫论己或言君之智也至于任座任座曰君不肖君也得中山不以封君之弟而以封君之子是以知君之不肖也文侯不说任座趋而出次及翟黄翟黄曰君贤君也臣闻其主贤者其臣之言直今者任座之言直是以知君之贤也文侯喜曰可反欤翟黄对曰奚为不可臣闻忠臣毕其忠不敢远其死座殆尚在于门翟黄往视之任座在于门以君令召之任座入文侯下阶而迎之终以座为上客文侯微翟黄则几失忠臣矣上顺乎主心以显贤者其唯翟黄乎孔丛子抗志篇卫君言计是非而群臣和者如出一口子思曰以吾观所为君不君臣不臣者也公丘懿子曰何乃若是子思曰人主自臧则众谋不进事是而臧之犹却众谋况和非以长乎夫不察事之是非而悦人之赞己暗莫甚焉不度理之所在而阿谀求容谄莫甚焉君暗臣谄以居百姓之上民弗与也若此不已国无类矣子思谓卫君曰君之国事将日非矣君曰何故对曰有由然焉君出言皆自以为是而卿大夫莫敢矫其非卿大夫出言亦皆自以为是而士庶莫敢矫其非君臣既自贤矣而群下同声贤之贤之则顺而有福矫之则逆而有祸故使如此如此则善安从生诗曰具曰予圣谁知乌之雌雄抑亦似卫之君臣乎卫君问子思曰寡人之政何如答曰无非君曰寡人不知其不肖亦望其如此也子思曰希旨容媚则君亲之中正弼非则君疏之夫能使人□贵贫贱者君也在朝之士孰舍所以见亲而取其所以见疏者乎是故竞求射君之心而莫敢有非君之非者此臣所谓无非也公曰然乎寡人之过也今知改矣答曰君弗能焉口顺而心不怿者临其事必疣君虽有命臣未敢受也对魏王篇齐王行车裂之刑群臣诤之弗听子高见于齐王曰为人臣见主非而不诤以陷主于危□罪之大者也人主疾臣之弼己而恶之资臣以箕子比干之忠惑之大者也齐王曰谨闻命遂除车裂之法新序杂事篇赵简子上羊肠之□群臣皆偏袒推车而虎会独担戟行歌不推车简子曰寡人上□群臣皆推车会独担戟行歌不推车是会为人臣侮其主为人臣侮其主其罪何若虎会对曰为人臣而侮其主者死而又死简子曰何谓死而又死虎会曰身死妻子又死若是谓死而又死君既已闻为人臣而侮其主者之罪矣君亦闻为人君而侮其臣者乎简子曰为人君而侮其臣者何若虎会对曰为人君而侮其臣者智者不为谋辩者不为使勇者不为斗智者不为谋则社稷危辩者不为使则使不通勇者不为斗则边境侵简子曰善乃罢群臣不推车为士大夫置酒与群臣饮以虎会为上客按此与说苑所载事
同而人异故两存之

说苑尊贤篇魏文侯觞大夫于曲阳饮酣文侯喟然叹曰吾独无豫让以为臣蹇重举酒进曰臣请浮君文侯曰何以对曰臣闻之有命之父母不知孝子有道之君不知忠臣夫豫让之君亦何如哉文侯曰善受浮而饮之嚼而不让曰无管仲鲍叔以为臣故有豫让之功也赵简子曰吾欲得范中行氏良臣史黡曰安用之简子曰良臣人所愿也又何问焉曰君以为无良臣故也夫事君者谏过而荐可章善而替否献能而进贤朝夕诵善败而纳之听则进否则退今范中行氏之良臣也不能匡相其君使至于难出在于外又不能入□而弃之何良之为若不弃君安得之夫良将营其君使复其位死而后止何日以来若未能乃非良也简子曰善善说篇魏文侯与大夫饮酒使公乘不仁为觞政曰饮不嚼者浮以大白文侯饮而不尽嚼公乘不仁举白浮君君视而不应侍者曰不仁退君已醉矣公乘不仁曰周书曰前车覆后车戒盖言其危为人臣者不易为君亦不易今君已设令令不行可乎君曰善举白而饮饮毕曰以公乘不仁为上客复恩篇赵襄子见围于晋阳罢围赏有功之臣五人高赫无功而受上赏五人皆怒张孟谈谓襄子曰晋阳之中赫无大功今与之上赏何也襄子曰吾在拘厄之中不失臣主之礼唯赫也子虽有功皆骄寡人与赫上赏不亦可乎仲尼闻之曰赵襄子可谓善赏士乎赏一人而天下之人臣莫敢失君臣之礼矣新序杂事篇昔者魏武侯谋事而当群臣莫能逮朝而有喜色吴起进曰今者有以楚庄王之语闻者乎武侯曰未也庄王之语奈何吴起曰楚庄王谋事而当群臣莫能逮朝而有忧色申公巫臣进曰君朝而有忧色何也庄王曰吾闻之诸侯自择师者王自择友者霸足己而群臣莫之若者□今以不谷之不肖而议于朝且群臣莫能逮吾国其几于□矣吾是以有忧色也庄王之所以忧而君独有喜色何也武侯逡巡而谢曰天使夫子振寡人之过也天使夫子振寡人之过也

　君臣部纪事二
汉书萧何传何事惠帝何病上亲自临视何疾因问曰君即百岁后谁可代君对曰知臣莫若主帝曰曹参何如何顿首曰帝得之矣何死不恨矣汲黯传武帝即位黯为主爵都尉列于九卿为人性倨少礼其谏犯主之颜色上方召文学儒者上曰吾欲云云黯对曰陛下内多欲而外施仁义奈何欲效唐虞之治呼上怒变色而罢朝公卿皆为黯惧上退谓人曰甚矣汲黯之戆也黯多病病且满三月上常赐告者数终不愈最后严助为请告上曰汲黯何如人也曰使黯任职居官无以愈人然至其辅少主守成虽自谓贲育弗能夺也上曰然古有社稷之臣至如汲黯近之矣大将军青侍中上距□视之丞相弘宴见上或时不冠至如见黯不冠不见也上尝坐武帐黯前奏事上不冠望见黯避帷中使人可其奏其见敬礼如此霍光传武帝年老宠姬钩弋赵倢有男上欲以为嗣察群臣唯光任大重可属社稷乃使黄门画者画周公负成王朝诸侯以赐光后元二年上病笃光涕泣问曰如有不讳谁当嗣者上曰君未喻前画意邪立少子君行周公之事光顿首受遗诏辅少主上官桀位在光右与光争权燕王旦自以昭帝兄常怀怨望御史大夫桑弘羊欲为子弟得官亦怨恨光于是盖主上官桀安及弘羊皆与燕王旦通谋诈令人为燕王上书言光擅调益莫府校尉疑有非常书奏帝不肯下明旦光闻之止画室中不入上召光入免冠顿首谢上曰将军冠朕知是书诈也将军亡罪光曰陛下何以知之上曰将军调校尉以来未能十日燕王何以得知时帝年十四左右皆惊而上书者果亡后桀党与有谮光者上辄怒曰大将军忠臣先帝所属以辅朕身敢有毁者坐之自是桀等不敢复言张禹传禹每病辄以起居闻车驾自临问之上亲拜禹□下禹顿首谢恩归诚言老臣有四男一女爱女甚于男远嫁为张掖太守萧咸妻不胜父子私情思与相近上即时徙咸为弘农太守又禹小子未有官上临候禹禹数视其小子上即禹□下拜为黄门郎给事中禹虽家居以特进为天子师汉中士女志元帝当庙祭济渭欲御楼船御史大夫薛广德当车免冠乞颈血污车轮陛下不得庙祭矣帝不悦张猛进曰主圣则臣直今乘船危就桥安圣主不乘危故大夫言之帝曰晓人不当如是耶后汉书冯异传异自以久在外不自安上书思慕阙廷愿亲帷幄帝不许后人有章言异专制关中斩长安令威权至重百姓归心号为咸阳王帝使以章示异异惶惧上书谢曰臣本诸生遭遇受命之会充备行伍过蒙恩私位大将爵通侯受任方面以立微功皆自国家谋虑愚臣无所能及臣伏自思惟以诏敕战攻每辄如意时以私心断决未尝不有悔国家独见之明久而益远乃知性与天道不可得而闻也当兵革始起扰攘之时豪杰竞逐迷惑千数臣以遭遇托身圣明在倾危混淆之中尚不敢过差而况天下平定上尊下卑而臣爵位所蒙巍巍不测乎诚冀以谨敕遂自终始见所示臣章战栗怖惧伏念明主知臣愚性固敢因缘自陈诏报曰将军之于国家义为君臣恩犹父子何嫌何疑而有惧意六年春异朝京师引见帝谓公卿曰是我起兵时主簿也为吾披荆棘定关中既罢使中黄门赐以珍宝衣服钱帛诏曰仓卒无蒌亭豆粥滹沱河麦饭厚意久不报异稽首谢曰臣闻管仲谓桓公曰愿君无忘射钩臣无忘槛车齐国赖之臣今亦愿国家无忘河北之难小臣不敢忘巾车之恩后数引燕见定议图蜀留十余日令异妻子随异还西马援传建武四年冬隗嚣使援奉书洛阳援至引见于宣德殿世祖迎笑谓援曰卿遨游二帝间今见卿使人大惭援顿首辞谢因曰当今之世非独君择臣也臣亦择君矣臣与公孙述同县少相善臣前至蜀述陛戟而后进臣臣今远来陛下何知非刺客奸人而简易若是帝复笑曰卿非刺客顾说客耳援曰天下反复盗名字者不可胜数今见陛下恢廓大度同符高祖乃知帝王自有真也帝甚壮之祭遵传建武八年从车驾上陇遵疾诏赐重茵覆以御盖卒于军帝悯悼之尤甚遵丧至河南县诏遣百官先会丧所车驾素服临之望哭哀恸还幸城门过其车骑涕泣不能已丧礼成复亲祠以太牢如宣帝临霍光故事诏大长秋谒者河南尹护丧事大司农给费至葬车驾复临赠以将军侯印绶朱轮容车介士军陈送葬谥曰成侯既葬车驾复临其坟存见夫人室家其后会朝帝每叹曰安得忧国奉公之臣如祭征卤者乎遵之见思如此邓禹传显宗既位以禹先帝元功拜为太傅进见东向甚见尊宠居岁余寝疾帝数自临问（臣当北面尊如宾故令东
向）

左雄传雄为尚书令是时大司农刘据以职事被谴召诣尚书传呼促步又加以捶扑雄上言九卿位亚三事班在大臣行有佩玉之节动有庠序之仪孝明皇帝始有扑罚皆非古典帝从而改之其后九卿无复捶扑者杨震传震长子牧牧孙奇灵帝时为侍中帝尝从容问奇曰朕何如桓帝对曰陛下之于桓帝亦犹虞舜比德唐尧帝不悦曰卿强项真杨震子孙死后必复致大鸟矣蜀志诸葛亮传先主与亮情好日密关羽张飞等不悦先主解之曰孤之有孔明犹鱼之有水也愿诸君勿复言羽飞乃止霍峻传峻为梓潼太守裨将军在官三年年四十卒还葬成都先主甚悼惜乃诏诸葛亮曰峻既佳士加有功于国欲行酹遂亲率群僚临会吊祭因留宿墓上当时荣之委巷丛谈刘先主破成都置酒为乐庞统谏曰伐人之国而乐之非仁也先主怒曰武王胜商前歌后舞既而悔曰向者之论阿谁为失统曰君臣皆失言魏志程昱传昱性刚戾与人多迕人有告昱谋反太祖赐待益厚郭嘉传颍川戏志才筹画士也太祖甚器之早卒太祖与荀彧书曰自志才亡后莫可与计事者汝颍固多奇士谁可以继之彧荐嘉召见论天下事太祖曰使孤成大业者必此人也嘉出亦喜曰真吾主也表为司空军祭酒荀攸传攸字公达太祖每称曰公达外愚内智外怯内勇外弱内强不伐善无施劳智可及愚不可及虽颜子宁武不能过也文帝在东宫太祖谓曰荀公达人之师表也汝当尽礼敬之攸尝病世子问病独拜□下其见尊异如此攸从征孙权道薨太祖言则流涕注
魏书载太祖令曰孤与荀公达周游二十余年无毫发可非者又曰荀公达真贤人也所谓温良恭俭让以得之孔子称晏平仲善与人交久而敬之公达即其人也吴志鲁肃传周瑜荐肃才宜佐时当广求其比以成功业不可令去权即见肃与语甚悦之众宾罢退乃独引肃合榻对饮因密议天下之务张昭非肃谦下不足颇訾毁之云肃年少粗疏未可用权不以介意益贵重之会权得曹公欲东之问与诸将议皆劝欢迎之而肃独不可权叹息曰诸人持议甚失孤望卿正与孤同此天以卿赐我也诸葛瑾传刘备伐吴时或言瑾别遣亲人与备相闻权曰孤与子瑜有死生不易之誓子瑜之不负孤犹孤之不负子瑜也注
江表传曰瑾之在南郡人有密
谗瑾者此语颇流闻于外陆逊表保明瑾无此宜以散其意权报曰子瑜与孤从事积年恩如骨肉深相明究其为人非道不行非义不言元德昔遣孔明至吴孤尝语子瑜曰卿与孔明同产且弟随兄于义为顺何以不留孔明孔明若留从卿者孤当以书解元德意自随人耳子瑜答孤言弟亮已失身于人委质定分义无二心弟之不留犹瑾之不往也其言足贯神明今岂当有此乎孤前得妄语文疏即封示子瑜并手笔与子瑜即得其报论天下君臣大节一定之分孤与子瑜可谓神交非外言所间也知卿意至辄封来表以示子瑜使知卿意吕蒙传荆州既定以蒙为南郡太守封孱陵侯封爵未下会蒙疾发权时在公安迎置内殿所以治护者万方募封内有能愈蒙疾者赐千金时有针加权为之惨戚欲数见其颜色又恐劳动常穿壁瞻之见小能下食则喜顾左右言笑不然则咄唶夜不能寐病中瘳为下赦令群臣毕贺后更增笃权自临视命道士于星辰下为之请命年四十二遂卒于内殿时权哀痛甚为之降损蒙未死时所得金宝诸赐尽付府藏敕主者命绝之日皆上还丧事务约权闻之益以悲感凌统传统卒时年四十九权闻之拊□起坐哀不能自止数日减膳言及流涕使张承为作铭诔二子烈封年各数岁权内养于宫爱待与诸子同宾客进见呼示之曰此吾虎子也及八九岁令葛光教之读书十日一令乘马追录统功封烈亭侯朱然传然寝疾二年后渐增笃权昼为减膳夜为不寐中使医药口食之物相望于道然每遣使表疾病消息权辄召见口自问讯入赐酒食出送布帛自创业功臣疾病权意之所锺吕蒙凌统最重然其次矣晋书羊祜传祜卒时年五十八帝素服哭之甚哀是日大寒帝涕泪沾须鬓皆为冰焉王导传元帝登尊号百官陪列命导升御□共坐导固辞至于三四曰若太阳下同万物苍生何由仰照帝乃止辅幼主成帝冬烝诏归胙于导曰无下拜导辞疾不敢当初帝幼冲见导每拜又常与导书手诏则云惶恐言中书作诏则曰敬问于是以为定制自后元正导入帝犹为之兴焉时大旱导上疏逊位诏曰夫圣王御世动合至道运无不周故能人伦攸叙万物获宜朕荷祖宗之重托于王公之上不能仰陶元气俯洽宇宙亢阳逾时兆庶胥怨邦之不臧惟予一人公体道明哲弘猷深远勋格四海翼亮三世国典之不坠实仲山甫补之而猥崇谦光引咎克让元首之愆寄责宰辅祇增其阙博综万机不可一日有旷公宜遗履谦之近节遵经国之远略门下速遣侍中以下敦喻导固让诏累逼之然后视事导简素寡欲仓无储谷衣不重帛帝知之给布万匹以供私费导有羸疾不堪朝会帝幸其府纵酒作乐后令舆车入殿其见敬如此纪瞻传瞻除尚书右仆射明帝尝独引瞻于广室慨然忧天下曰社稷之臣殆无复十人如何因屈指曰君便其一瞻辞让帝曰方欲与君善语复云何崇谦让邪慕容德载记德燕其群臣酒酣笑而言曰朕虽寡薄恭己南面而朝诸侯在上不骄夕惕于位可方自古何等主也其青州刺史鞠仲曰陛下中兴之圣后少康光武之俦也德顾命左右赐仲帛千匹仲以赐多为让德曰卿知调朕朕不知调卿乎卿饰对非实故亦以虚言相赏赏不谬加何足谢也韩范进曰臣闻天子无戏言忠臣无妄对今日之论上下相欺可谓君臣俱失德大悦赐范绢五十匹自是昌言竞进朝多直士矣宋书沈庆之传世祖尝欢饮普令群臣赋诗庆之手不知书眼不识字上逼令作诗庆之曰臣不知书请口授师伯上令颜师伯执笔庆之口授之曰微命值多幸得逢时运昌朽老筋力尽徒步还南冈辞荣此圣世何愧张子房上甚悦众坐称其辞意之美王昙首传昙首卒太祖为之恸中书舍人周起侍侧曰王家欲衰贤者先殒上曰直是我家衰耳王元谟传元谟为雍州刺史雍土多侨寓元谟请土断流民当时百姓不愿属籍罢之其年元谟又令九品以上租使贫□相通境内莫不嗟怨民间讹言元谟欲反时柳元景当权元景弟僧景为新城太守以元景之势制令南阳顺阳上庸新城诸郡并发兵讨元谟元谟令内外晏然以解众惑驰启孝武具陈本末帝知其虚驰遣主书吴喜公抚慰之又答曰梁山风尘初不介意君臣之际过足相保聊复为笑伸卿眉头元谟性严未尝妄笑时人言元谟眉头未曾伸故帝以此戏之南齐书刘悛传悛迁侍中车驾数幸悛宅宅盛治山池造瓮牖世祖着鹿皮冠被悛菟皮衾于牖中宴乐以冠赐悛至夜乃去后悛从驾登蒋山上数叹曰贫贱之交不可忘糟糠之妻不下堂顾谓悛曰此况卿也世言□贵好改其素情吾虽有四海今日与卿尽布衣之适悛起拜谢梁书范云传云迁散骑常侍吏部尚书以佐命功封霄城县侯邑千户云以旧恩见拔超居佐命尽诚翊亮知无不为高祖亦推心任之所奏多允尝侍燕高祖谓临川王宏鄱阳王恢曰我与范尚书少亲善申四海之敬今为天下主此礼既革汝宜代我呼范为兄二王下席拜与云同车还尚书下省时人荣之曹景宗传景宗拜侍中领军将军给鼓吹一部高祖数燕见功臣共道故旧景宗醉后谬忘或□称下官高祖故纵之以为笑乐郑绍叔传天监初绍叔为卫尉卿忠于事上外所闻知纤毫无隐每为高祖言事善则曰臣愚不及此皆圣主之策其不善则曰臣虑出浅短以为其事当如是殆以此□朝廷臣之罪深矣高祖甚亲信之绍叔卒赠散骑常侍护军将军后高祖尝潸然谓朝臣曰郑绍叔立志忠烈善则称君过则归己当今殆无其比其见赏惜如此魏书于栗磾传栗磾子洛拔洛拔子烈封聊城县开国子食邑二百户穆泰陆睿谋反旧京高祖幸代泰等伏法代乡旧族同恶者多唯烈一宗无所染预高祖嘉其忠操益器重之叹曰元俨决断威恩深自不恶然而为臣尽忠猛决不如烈也尔日烈在代都必即斩其五三元首耳烈之节概不谢金日磾也诏除领军将军李冲传冲迁中书令转南部尚书赐爵顺阳侯是时循旧王公重臣皆呼其名高祖常谓冲为中书而不名之冲竭忠奉上知无不尽出入忧勤形于颜色高祖亦深相仗信亲敬弥甚君臣之间情义莫二冲卒时年四十九高祖为举哀于悬瓠发声悲泣不能自胜诏曰冲贞和资性德义树身训业自家道素形国太和之始朕在弱龄早委机密实康时务鸿渐瀍洛朝选开清升冠端右惟允出纳忠肃柔明足敷睿范仁恭信惠有结民心可谓国之贤也朝之望也方升宠秩以旌功旧奄致丧逝悲痛于怀既留勤应陟兼良宿宜褒可赠司空公给东园秘器朝服一具衣一袭赠钱三十万布五百匹蜡三百斤有司奏谥曰文穆葬于覆舟山近杜预冢高祖之意也后车驾自邺还洛路经冲墓左右以闻高祖卧疾望坟掩泣久之诏曰司空文穆公德为时宗勋简朕心不幸徂逝托坟邙岭旋銮覆舟躬睇茔域悲仁恻旧有恸朕衷可遣太牢之祭以申吾怀及与留京百官相见皆叙冲亡没之故言及流涕高祖得留台启知冲患状谓右卫宋弁曰仆射执我枢衡总厘朝务清俭居躬知宠已久朕以仁明忠雅委以台司之寄使我出境无后顾之忧一朝忽有此患朕甚怀怆慨其痛惜如此古弼传弼为尚书令弼头尖世祖常名之曰笔头是以时人呼为笔公车驾畋于山北获麋鹿数千头诏尚书发牛车五百乘以运之世祖寻谓从者曰笔公必不与我汝□不如马运之速遂还行百余里弼表至曰今秋谷悬黄麻菽布野猪鹿窃食鸟雁侵费风波所耗朝夕参倍乞赐矜缓使得收载世祖谓左右曰笔公果如朕所卜可谓社稷之臣卢鲁元传鲁元从征赫连昌世祖亲追击之入其城门鲁元随世祖出入是日微鲁元几至危殆从征平凉以功拜征北大将军加侍中后迁太保录尚书事世祖贵异之常从征伐出入卧内每有平殄辄以功赏赐僮隶前后数百人布帛以万计世祖临幸其第不出旬日欲其居近易于往来乃赐甲第于宫门南衣食车马皆乘舆之副真君三年冬车驾幸阴山鲁元以疾不从侍臣问疾送医药传驿相属于路及薨世祖甚悼惜之还临其丧哭之哀恸东西二宫命太官日送奠晨昏哭临讫则备奏钟鼓伎乐舆驾比葬三临之丧礼依安成王故事而赗送有加赠襄城王谥曰孝葬于崞山为建碑阙自魏兴贵臣恩宠无与为比屈遵传遵子须须长子恒恭宗在东宫恒领太子少傅世祖信任之委以大政车驾出征常居中留镇与襄城公卢鲁元俱赐甲第世祖数临幸赏赐隆厚真君四年坠马卒时年五十五时世祖幸阴山恭宗遣使乘传奏状世祖甚悼惜之谓使人曰汝等杀朕良臣何用乘马遂令步归崔光传正光三年光进位太保光年耆多务疾病稍增自强不已常在著作疾笃不归四年十月肃宗亲临省疾诏断宾客中使相望为止声乐罢诸游眺拜长子励为齐州刺史十一月疾甚而薨年七十三肃宗闻而悲泣中使相寻诏给东园温明秘器朝服一具衣一袭钱六十万布一千匹蜡四百斤鸿胪监护丧事车驾亲临抚尸恸哭御辇还宫流涕于路为减常膳言则追伤每至光诵读之处未尝不改容凄悼五年正月赠太傅领尚书令骠骑大将军开府冀州刺史侍中如故又敕加后部鼓吹班剑依太保广阳王故事谥文宣公肃宗祖丧建春门外望□哀感儒者荣之周书宇文测传测字澄镜大统六年除使持节骠骑大将军开府仪同三司大都督行汾州事或有告测与外境交通怀二心者太祖怒曰测为我安边吾知其无贰志何为间我骨肉生此贝锦乃命斩之仍许测以便宜从事隋书苏威传威字无畏高祖受禅征拜太子少保与高颎参掌朝政寻兼大理卿京兆尹御史大夫本官悉如故治书侍御史梁毗以威领五职安繁恋剧无举贤自代之心抗表劾威上曰苏威朝夕孜孜志存远大举贤有阙何遽迫之顾威曰用之则行舍之则藏唯我与尔有是夫因谓朝臣曰苏威不值我无以措其言我不得苏威何以行其道杨素才辩无双至若斟酌古今助我宣化非威之匹也苏威若逢乱世南山四皓岂易屈哉其见重如此薛世雄传炀帝嗣位世雄迁右监门郎将从帝征吐谷浑进位通议大夫世雄性廉谨凡所行军破敌之处秋毫无犯帝由是嘉之帝尝从容谓群臣曰我欲举好人未知诸君识否群臣咸曰臣等何能测圣心帝曰我欲举者薛世雄群臣皆称善帝复曰世雄廉正节概有古人之风于是超拜右翊卫将军唐书裴寂传隋帝禅位唐公固让寂开陈符命以劝又督太常具仪撰日唐公即位曰使我至此者公也拜尚书右仆射赐服玩不赀诏尚食日给御膳视朝必引与同坐入阁则延卧内言无不从呼为裴监不名也刘文静传唐公践天子位擢纳言时多引贵臣共榻文静谏曰今率土莫不臣而延见群下言尚称名帝座严尊屈与臣子均席此王导所谓太阳俯同万物者也帝曰我虽应天受命宿昔之好何可忘公其无嫌尉迟敬德传武德二年秦王战柏壁敬德与寻相举地降引为右一府统军从击王世充会寻相叛诸将疑敬德且乱囚之行台左仆射屈突通尚书殷开山曰敬德慓敢今执之猜贰已结不即杀后悔无及也王曰不然敬德必叛宁后寻相者邪释之引见卧内曰丈夫以气相许小嫌不足置胸中我终不以谗害良士因赐之金曰必欲去以为汝资隐太子尝以书招之赠金皿一车辞曰敬德起幽贱会天下丧乱久陷逆地秦王实生之方以身徇恩今于殿下无功其敢当赐若私许则怀二心徇利弃忠殿下亦焉用之哉太子怒而止敬德以闻王曰公之心如山岳虽积金至斗岂能移之旧唐书孙伏伽传武德二年高祖谓裴寂曰隋末无道上下相蒙主则骄矜臣惟佞上不闻过下不尽忠至使社稷倾危身死匹夫之手朕拨乱反正志在安人平乱任武臣守成委文吏庶得各展器能以匡不逮比每虚心接待冀闻谠言然惟李纲善尽忠款孙伏伽可谓诚直余人犹踵弊风俯首而已岂朕所望哉裴矩传太宗初即位务止奸吏或闻诸曹案典多有受赂者乃遣人以财物试之有司门令史受馈绢一匹太宗怒将杀之矩进谏曰此人受赂诚合重诛但陛下以物试之即行极法所谓陷人以罪恐非导德齐礼之义太宗纳其言因召百僚谓曰裴矩遂能廷折不肯面从每事如此天下何忧不治薛万彻传太宗尝召司徒长孙无忌等十余人宴于丹霄殿各赐以膜皮万彻预焉太宗意在赐万彻而误呼万均因怆然曰万均朕之勋旧不幸早亡不觉呼名岂其魂灵欲朕之赐也因令取膜皮呼万均以同赐而焚之于前侍坐者无不感叹岑文本传文本拜中书令太宗伐辽凡所筹度一皆委之文本受委既深神情顿竭言辞举措颇异平常太宗见而忧之谓左右曰文本今与我同行恐不与我同返及至幽州遇暴疾太宗亲自临视抚之流涕寻卒其夕太宗闻严鼓之声曰文本殒逝情深恻怛今宵夜警所不忍闻命停之魏征传太宗新即位励精政道数引征入卧内访以得失征雅有经国之才性又抗直无所屈挠太宗与之言未尝不欣然纳受征亦喜逢知己之主思竭其用知无不言太宗尝劳之曰卿所陈谏前后二百余事非卿至诚奉国何能若是或有言征阿党亲戚者帝使御史大夫温彦博案验无状彦博奏曰征为人臣虽存形迹不能远避嫌疑遂招此谤虽情在无私亦有可责帝令彦博让征且曰自今后不得不存形迹他日征入奏曰臣闻君臣协契义同一体不存公道惟事形迹若君臣上下同遵此路则邦之兴丧或未可知帝瞿然改容曰吾已悔之征再拜曰愿陛下使臣为良臣勿使臣为忠臣帝曰忠良有异乎征曰良臣稷契咎陶是也忠臣龙逢比干是也良臣使身获美名君受显号子孙传世福禄无疆忠臣身受诛夷君陷大恶家国并丧空有其名以此而言相去远矣帝深纳其言赐绢五百匹会皇孙诞育召公卿赐宴太宗谓侍臣曰贞观以前从我平定天下周旋艰险元龄之功无所与让贞观之后尽心于我献纳忠谠安国利民犯颜正谏匡朕之违者唯魏征而已古之名臣何以加也于是亲解佩刀以赐二人十六年拜太子太师知门下省事如故征自陈有疾诏答曰汉之太子四皓为助我之赖公即其义也知公疾病可卧护之其年称绵惙中使相望征宅先无正寝太宗欲为小殿辍其材为征营构五日而成遣中使赍素褥布被而赐之遂其所尚也及病笃舆驾再幸其第抚之流涕问所欲言征曰嫠不恤纬而忧宗周之亡后数日太宗夜梦征若平生及旦而奏征薨太宗亲临恸哭废朝五日赠司空相州都督谥曰文贞给羽葆鼓吹班剑四十人赙绢布千段米粟千石陪葬昭陵及将祖载征妻裴氏曰征平生俭素今以一品礼葬羽仪甚盛非亡者之志悉辞不受竟以布车载柩无文彩之饰太宗登苑西楼望丧而哭诏百官送出郊外帝亲制碑文并为书石后追思不已赐其子实封九百户尝临朝谓侍臣曰夫以铜为镜可以正衣冠以古为镜可以知兴替以人为镜可以明得失朕常保此三镜以防己过今魏征徂逝遂亡一镜矣虞世南传世南转秘书监赐爵永兴县子太宗重其博识每机务之□引之谈论共观经史世南虽容貌儒懦若不胜衣而志性抗烈每论及古先帝王为政得失必存规讽多所补益太宗尝谓侍臣曰朕于暇日与虞世南商略古今有一言之失未尝不怅恨其恳诚若此朕用嘉焉群臣皆若世南天下何忧不理世南卒太宗举哀于别次哭之甚恸赐东园秘器陪葬昭陵赠礼部尚书谥曰文懿手敕魏王泰曰虞世南于我犹一体也拾遗补阙无日暂忘实当代名臣人伦准的吾有小失必犯颜而谏之今其云亡石渠东观之中无复人矣痛惜岂可言邪未几太宗为诗一篇追述往古兴亡之道既而叹曰锺子期死伯牙不复鼓琴朕之此诗将何以示令起居郎褚遂良诣其灵帐读讫焚之冀世南神识感悟后数岁太宗夜梦见之有若平生翼日下制曰礼部尚书永兴文懿公虞世南德行淳备文为辞宗夙夜尽心志在忠益奄从物化倏移岁序昨因夜梦忽睹其人兼进谠言有如平生之日追怀遗美良增悲叹宜资冥助申朕思旧之情可于其家为设五百僧斋并为造天尊像一区又敕图其形于凌烟阁王珪传珪拜谏议大夫贞观元年太宗尝谓侍臣曰正主御邪臣不能致理正臣事邪主亦不能致理惟君臣相遇有同鱼水则海内可安也昔汉高祖田舍翁耳提三尺剑定天下既而规模弘远庆流子孙者此盖任得贤臣所致也朕虽不明幸诸公数相匡救冀嘉谋致天下于太平耳珪对曰臣闻木从绳则正后从谏则圣故古者圣主必有诤臣七人言而不用则相继以死陛下开圣虑纳刍荛臣处不讳之朝实愿罄其狂瞽太宗称善珪每推诚纳忠多所献替太宗顾待益厚赐爵永宁县男长孙无忌传贞观元年无忌转吏部尚书以功第一进封齐国公实封千三百户太宗以无忌佐命元勋地兼外戚礼遇尤重常令出入卧内其年拜尚书右仆射或有密表称无忌权宠过盛太宗以表示无忌曰朕与卿君臣之间凡事无疑若各怀所闻而不言则君臣之意无以获通因召百寮谓之曰朕今有子皆幼无忌于朕实有大功今者委之犹如子也疏间亲新间旧谓之不顺朕所不取也无忌深以盈满为诫恳辞机密文德皇后又为之陈请太宗不获已乃拜开府仪同三司解尚书右仆射是岁太宗亲祠南郊及将还命无忌与司空裴寂同升金辂五年与房元龄杜如晦尉迟敬德四人以元勋各封一子为郡公七年册拜司空无忌固辞不许诏曰昔黄帝得力牧而为五帝先夏禹得咎繇而为三王祖齐桓得管仲而为五霸长朕自居藩邸公为腹心遂得廓清宇内君临天下以公功绩才望允称具瞻故授此官无宜多让也太宗尝谓无忌等曰朕闻主贤则臣直人苦不自知公宜面论攻朕得失无忌奏言陛下武功文德跨绝古今发号施令事皆利物孝经云将顺其美臣顺之不暇实不见陛下有所愆失太宗曰朕冀闻己过公乃妄相谀悦朕今面谈公等得失以为鉴诫言之者可以无过闻之者可以自改因目无忌曰善避嫌疑应对敏速求之古人亦当无比而总兵攻战非所长也高士廉涉猎古今心术聪悟临难既不改节为官亦无朋党所少者骨鲠规谏耳唐俭言辞便利善和解人酒杯流行发言启齿事朕三十载遂无一言论国家得失杨师道性行纯善自无愆过而情实怯懦未甚任事缓急不可得力岑文本性道敦厚文章是其所长而持论常据经远自当不负于物刘洎性最坚贞言多利益然其意尚然诺于朋友自能补阙亦何以尚马周见事敏速性甚贞正至于论量人物直道而行朕比任使多所称意褚遂良学问稍长性亦坚正既写忠诚甚亲附于朕譬如飞鸟依人自加怜爱杜如晦传贞观三年如晦遇疾表请解职许之禄赐特依旧太宗深忧其疾频遣使存问名医尚药相望于道四年疾笃令皇太子就第临问上亲幸其宅抚之流涕赐物千段及其未终见子拜官遂超迁其子左千牛构为尚舍奉御寻薨年四十六太宗哭之甚恸废朝三日赠司空徙封莱国公谥曰成太宗手诏著作郎虞世南曰朕与如晦君臣义重不幸奄从物化追念勋旧痛悼于怀卿体吾此意为制碑文也太宗后因食瓜而美怆然悼之遂辍食之半遣使奠于灵座又尝赐房元龄黄银带顾谓元龄曰昔如晦与公同心辅朕今日所赐唯独见公因泫然流涕又曰朕闻黄银多为鬼神所畏命取黄金带遣元龄亲送于灵所其后太宗忽梦见如晦若平生及晓以告元龄言之歔欷令送御馔以祭焉明年如晦亡日太宗复遣尚官至第慰问其妻子其国官府佐并不之罢终始恩遇未之有焉唐书房元龄传元龄以权宠隆极累表辞位诏不听顷之进司空仍总朝政元龄固辞帝遣使谓曰让诚□德也然国家相眷赖久一日去良弼如亡左右手顾公筋力未衰毋多让元龄疾甚帝命凿苑垣以便候问亲握手与诀诏太子就省温大有传大有与兄大雅同掌机近不自安请徙他职帝曰我虚心待卿何所自疑旧唐书张行成传行成累迁给事中太宗尝临轩谓侍臣曰我为人主兼行将相之事岂不是夺公等名昔汉高祖得萧曹韩彭天下宁宴舜禹汤武有稷契伊吕四海又安此事朕并兼之行成退而上书谏曰有隋失道天下沸腾陛下拨乱反正拯生人于涂炭何周汉君臣之所能拟陛下圣德含光规模弘远虽文武之烈实兼将相何用临朝对众与之校量以万乘至尊共臣下争功哉太宗深纳之李绩传绩拜兵部尚书绩时遇暴疾验方云须灰可以疗之太宗乃自剪须为其和药绩顿首见血泣以恳谢帝曰吾为社稷计耳不烦深谢十七年高宗为太子转绩太子詹事太宗谓曰吾儿新登储贰卿旧长史今以宫事相委故有此授虽屈阶资可勿怪也太宗又尝间宴顾绩曰朕将属以幼孤思之无越卿者公往不遗于李密今岂负于朕哉绩雪涕致辞因噬指流血俄而沉醉乃解御服覆之其见委信如此张公谨传公谨为襄州都督卒官太宗闻而嗟悼出次发哀有司奏言准阴阳书日子在辰不可哭泣又为流俗所忌太宗曰君臣之义同于父子情发于衷安避辰日遂哭之赠左骁卫大将军通鉴纲目有上书请去佞臣者太宗问佞臣为谁对曰愿陛下与群臣言或阳怒以试之彼执理不屈者直臣也畏威顺旨者佞臣也上曰君源也臣流也浊其源而求其流之清不可得矣君自为诈何以责臣下之直乎朕方以至诚治天下见前世帝王好以权谲小数接其臣下者常窃耻之卿策虽善朕所不取也隋唐嘉话太宗会朝罢怒曰会杀此田舍翁文德后问谁触忤陛下帝曰岂过魏征每事廷辱我使我常不自得后退而具朝服立于庭帝惊曰皇后何为若是对曰妾闻主圣臣直今陛下圣明故魏征得直言妾幸备数后宫安敢不贺开元天宝遗事明皇在便殿甚思姚元崇论时务七月十五日苦雨不止泥泞盈尺上令侍御者□步辇召学士来时元崇为翰林学士中外荣之自古急贤待士帝王如此者未之有也宋璟为宰相朝野人心归美焉时春御宴帝以所用金筋令内臣赐璟曰所赐之物非赐汝金盖赐卿筋表卿之直也璟下殿拜谢明皇每朝政有阙则虚怀纳谏大开士路早朝百辟趋班帝见张九龄风威秀整异于众僚谓左右曰朕每见九龄使我精神顿生柳氏旧闻萧嵩为宰相引韩休与同列及在相位稍与嵩不协嵩因乞骸骨上慰曰朕未厌卿卿何庸去嵩俯伏曰臣待罪宰相爵位已极幸陛下未厌臣得以乞身如陛下厌臣臣首领不保又安得自遂因陨涕上为之动容曰卿言切矣朕思之未决卿归第至夕当有使如无使明日宜如常朝请及日暮命力士诏嵩曰朕惜卿欲固留而君臣始终贵全大义亦国家之美事今除卿右丞相是日荆州始进黄柑子上以素罗帕苞苴其二以赐焉元宗体貌大臣宾礼故老尤注意于姚崇与宋璟引见便殿皆为之兴罢去辄临轩以送其余他相优宠莫及旧唐书杨绾传元载伏诛拜绾中书侍郎同中书门下平章事绾疾亟上日发中使就第存问尚药御医旦夕在侧上闻其有间喜见容色数日而薨中使驰奏于上代宗震悼久之辍朝三日诏曰王者之于大臣也存则寄其腹心均于肢体参于军国之重叙以阴阳之和殁则诔其事功加之命数告于宗庙之祭襚以绂冕之章则九原可归百辟知劝故朝议大夫守中书侍郎同中书门下平章事集贤殿崇文馆大学士监修国史上柱国赐紫金鱼袋杨绾性合元和身齐律度道匡雅俗器重宗彝宽柔敬恭协于九德文行忠信弘于四教内无耳目之役以孝悌传于家外无车服之容以贞实形于代西掖专宥密之地南宫领选举之源以儒术首于国庠以礼度掌于高庙简廉其质条职同休顷以任非其才毒流于政爰登清净之辅庶谐至理之期道风既穆于朝班俭德已行于海内虽贤人之业冀于可久而夫子之命末如之何方有凭依遽此沦谢屏予之叹震悼良深所怀莫从长想何及况历官有素丝之节庀家无匹帛之余故饰以华衮增其法赙备膺典策载贲朝经可赠司徒又诏文武百寮临于其第遣内常侍吴承倩会吊赠绢千匹布三百端上深惜之顾谓朝臣曰天不使朕致太平何夺我杨绾之速也俯及大敛与卿等悲悼同之赙赠恩遇哀荣之盛近年未有其比杜希全传希全为灵盐丰夏等州节度使将赴灵州献体要八章多所规谏德宗深纳之乃着君臣箴以赐之其辞曰夫惟德惠人惟辟奉天从谏则圣共理惟贤皇立有极骏命不易总万几以成务齐六合之殊致一心不能独鉴一目不能周视敷求哲人式序在位于戏君之任臣必求一德臣之事君咸思正直何启沃之所宜自古今而未得且以谠言者逆耳谗谀者伺侧故下情未通而上听已惑俾夫忠贤败于凶慝□彼泾舟烝徒楫之亦有和羹宰夫膳之孰云理国不自得师覆车之轨予其惩而高以下升和由甘受惟君无良亦臣之咎闻诸辛毗牵裾魏后则有禽息竭忠碎首勉思献替以平可否勿谓无伤自微而彰勿谓何害积小成大事有隐而必见令既出而焉悔鼓钟在宫声闻于外浩然涉水朕未有艾将负扆以虚心期尽忠而纳诲在昔稷契实匡舜禹近兹魏征佑我文祖君臣协德混一区宇肆予寡昧获缵丕绪臣哉邻哉尔翼尔辅高秋始肃我武惟扬辍此禁卫殿于大邦恋阙方甚嘉言乃昌是规是谏金玉其相辞高理要入德知方总彼干橹备于八章宣父有言起予者商殷有盘铭周有欹器或诫以辞或警以事披图演义发于尔志与金镜而高悬将座右而同置人皆有初鲜慎厥终汝其夙夜明保朕躬无曰尔身在外而尔诚不通一言之应千里攸同导彼遐徐达余四聪华裔仰德时乃之功既往既来怀贤忡忡唱予和汝式示深衷寻兼夏绥节度都统马燧传燧为太原节度使与侍中浑瑊镇国军节度使骆元光同讨河中贞元元年河中平诏书褒美还太原是行也德宗赐燧宸扆台衡二铭序曰朕每览上古之书及唐虞之际君臣相得圣贤同时日夕孜孜讲论至道或陈其鉴诫或讽以咏歌焕乎典谟百代是式有以见启沃之道理化之端意甚慕之而未能迨也顷灵盐节度使杜希全着书上献多所规谏聊为君臣箴用答其意河东等道副元帅司徒燧固请勒石贻厥后人朕以文既非工义又非备垂诸来裔良所恧焉起予者商因之有作庶朝夕自儆且俾后代知我文武殿邦之臣欤台衡铭曰天列台星垂象于人圣人则天亦建辅臣以翼以弼为衡为钧如耳目应心如股肱运身是则同体孰云非亲阴阳相推四序成岁君臣相得万邦作乂感同风云合若符契以道匡救尽规献替木必从绳金其用砺帝者之盛时惟陶唐乃闻畴咨侧陋明扬洎乎有虞二八腾芳爰迨伊尹相于成汤载生姜牙谅彼武王道无不行谋无不臧君圣臣贤运泰时康汉高既兴萧曹亦彰烈烈我祖应期而昌□灭群凶砥平四方惟卫及英启辟封疆曰房与杜振理维纲亦有魏征忠謇昂昂伟兹众材为栋为梁荡荡巍巍邦家有光是知道之废兴系于时主主之得失资于台辅经之以文纬之以武出为方伯入作申甫绝维载张阙衮斯补惟德是倚惟才是求人不易知德亦难周傅说版筑夷吾射钩任之不疑千载垂休体于至公何鄙何雠追惟哲主必赖良弼矧予不德暗于理术师旅繁起政刑多失遘兹艰屯夙夜祇栗翊我戴我实惟勋贤内熙庶绩外总十连威武载扬谋猷日宣长城压境巨舰济川同德同心扶危持颠予嘉尔诚尔相予理惟后失道亦臣之耻自昔格言慎终如始功藏鼎彝道冠图史无俾伊傅克专厥美作鉴勒铭永世是纪燧至太原乃勒二铭于起义堂西偏帝为题额其崇宠如此九年七月燧对于延英殿初上以燧足疾不令朝谒是日燧以冬首入朝敕许不拜而坐燧既退足疾仆于地上亲掖起之送及于陛燧顿首泣谢李晟传贞元五年九月晟与马燧见于延英殿上嘉其勋力诏曰昔我烈祖乘乾坤之荡涤扫隋季之荒屯体元御极作人父母则亦有熊罢之士不二之臣左右经纶参翊缔构昭文德恢武功威不若康不乂用端命于上帝付畀四方宇宙既清日月既贞王业既成泰阶既平乃图厥容列于斯阁懋昭绩效式表仪型一以不忘于朝夕一以永垂乎来裔君臣之义厚莫重焉贞元己巳秋九月我行西宫瞻宏阁崇构见老臣遗像颙然肃然和敬在色想云龙之协应感致业之艰难睹往思今取类非远且功与时并才为代生苟蕴其才遇其时尊主庇人何代不有在中宗则桓彦范等着辅戴之绩在元宗则刘幽求等申翼奉之勋在肃宗则郭子仪扫殄氛祲今则李晟等保宁朕躬咸宣力肆勤光复宗社订之前烈夫岂多谢阙而未录孰谓旌贤况念功纪德文祖所为也在予曷其敢怠有司宜叙年代先后各图其像于旧臣之次仍令皇太子书朕是命纪于壁焉庶播嘉庸式昭于下俾后来者尚揖清颜知元勋之不朽复命皇太子书其文以赐晟刻石于门晟贞元九年八月薨时年六十七上震悼出涕废朝五日令百官就第临吊命京兆尹李充监护丧事官给葬具赙加等比大敛上手书致意送柩前曰皇帝遣宫闱令第五守进致旨于故太尉中书令西平王赠太师之灵曰天祚我邦是生才杰禀阴阳之粹气实山岳之降灵弘济患难保佑王室扫荡氛祲廓清上京忠诚感于人神功业施于社稷匡时定乱实赖元勋洎领上台克谐中外吁谟帝道□赞皇猷常竭嘉言以匡不迨情所亲重义无间然方期与国同休永为邦翰比婴疾恙虽历旬时日冀痊除重期相见弼予在位终致和平岂图药饵无征奄至薨逝丧我贤哲亏我股肱天不□遗痛惜何极呜呼大厦方构旋失栋梁巨川未济遂亡舟楫君臣之义追痛益深循省旧章倍增感切卿一门裔嗣朕必终始保持况愿等弟兄承卿教训朕之志义岂忘平生纵卿不言朕亦存信比者卿在之日却未见朕深心今卿与朕长乖方冀知朕诚志无以为念发言涕零是用躬述数行贵写所怀得尽临纸遣使不能饰词魂而有知当体朕意册赠太师谥曰忠武晟薨后城盐州复盐池上赐宰臣新盐恻然思晟乃令致盐于灵座又时遣中使至晟第存抚诸子教戒备至闻愿等有一善上喜形于色眷遇终始无与晟比李绛传绛因奏对极论中官纵恣方镇进献之事宪宗怒厉声曰卿所论奏何太过耶绛前论不已曰臣所谏论于臣无利是国家之利陛下不以臣愚使处腹心之地岂可见事亏圣德致损清时而惜身不言仰屋窃叹是臣负陛下也若不顾患祸尽诚而论旁忤幸臣上犯圣旨以此获罪是陛下负臣也且臣与中官素不相识又无嫌□祇是威福太盛上损圣朝臣所以不敢不论耳使臣缄默非社稷之福也宪宗见其诚切改容慰喻之曰卿尽节于朕人所难言者卿悉言之使朕闻所不闻真忠正诚节之臣也他日南面亦须如此绛拜恩而退宣宰臣令与改官乃授中书舍人依前翰林学士翼日面赐金紫帝亲为绛择良笏赐之容斋三笔唐宪宗元和二年制君臣事迹屏风上以天下无事留意典坟每览前代兴□得失之事皆三复其言遂采尚书春秋后传史记汉书三国志晏子春秋吴越春秋新序说苑等书君臣行事可为龟鉴者集成十四篇自制其序写于屏风列之御座之右书屏风六扇于中宣示宰臣李藩等皆进表称贺唐书李珏传杜悰领度支有劳帝欲拜户部尚书以问宰相陈夷行答曰恩权予夺愿陛下自断珏曰祖宗倚宰相天下事皆先平章故官曰平章事君臣相须所以致太平也苟用一吏处一事皆决于上将焉用彼相哉崔植传植同平章事穆宗问贞观中治道最盛何致而然植曰太宗资上圣兴民间知百姓疾苦故励精思治又以房元龄杜如晦魏征王珪为之佐君明臣忠圣贤相维治致升平固其宜也却扫编蒋伸为翰林学士宣宗雅爱信一日因语合旨三起三留曰他日不复独对卿矣伸不喻未几以本官同平章事册府元龟后唐庄宗初入汴时张全义自雒赴觐泥首待罪庄宗抚慰久之以其年老令人掖而升殿宴赐尽欢诏皇子继岌皇弟存纪等皆兄事之世宗显德四年四月壬午司空门下侍郎平章事李谷扶疾见于便殿宣令不拜坐于御座侧谷始以车驾南征大捷为贺次以抱疾既久请辞禄位帝怡然以勉之且曰譬如家有四子一子有疾弃而不养非父之道也朕君临万方卿处辅相之位君臣之间分义斯在奈何以禄俸为言哉谷愧谢而退周太祖时翟光邺权知京兆尹光邺卒帝初闻讣至惨然惊叹曰天不助余为治贤良之臣遽此奄忽非独予之不幸亦民之不幸也伤哉世宗显德六年三月枢密使王朴暴卒帝闻之骇愕即时幸其第及柩前以所执玉钺卓地而恸者数四南唐近事元宗少跻大位天性谦谨每接臣下恭慎威仪动循礼法虽布素僚友无以加也一日御小殿欲道服见诸学士必先遣中使数使宣谕或诉以小苦巾裹不及冠褐可乎常目宋齐丘为子嵩李建勋为史馆皆不之名也君臣之间待遇之礼率类于此
　君臣部纪事三
辽史耶律弘古传弘古讨阻卜有功圣宗尝刺臂血与弘古盟为友礼遇尤异拜南府宰相改上京留守重熙六年迁南院大王御制诰辞以宠之十三年加于越帝悯其劳复授武定军节度使宋史石守信传干德初帝因晚朝与守信等饮酒酒酣帝曰我非尔曹不及此然吾为天子不若为节度使之乐吾终夕未尝安枕而卧守信等顿首曰今天命已定谁复敢有异心陛下何为出此言耶帝曰人孰不欲富贵一旦有以黄袍加汝之身虽欲不为其可得乎守信等谢曰臣愚不及此惟陛下哀矜之帝曰人生驹过隙尔不如多积金帛田宅以遗子孙歌儿舞女以终天年君臣之间无所猜嫌不亦善乎守信谢曰陛下念及此所谓生死而肉骨也明日皆称病乞解兵权帝从之皆以散官就第赏甚厚赵普传普出为武胜军节度检校太尉兼侍中帝作诗以饯之普奉而泣曰陛下赐臣诗当刻石与臣朽骨同葬泉下帝为之动容翌日谓宰相曰普有功国家朕昔与游今齿发衰矣不容烦以枢务择善地处之因诗什以导意普感激泣下朕亦为之堕泪宋琪对曰昨日普至中书执御诗涕泣谓臣曰此生余年无阶上答庶希来世得□犬马力臣昨闻普言今复闻宣谕君臣始终之分可谓两全薛居正传居正自参政至为相凡十八年恩遇始终不替先是太祖尝谓居正曰自古为君者鲜克正己为臣者多无远略虽居显位不能垂名后代而身陷不义子孙罹殃盖君臣之道有所未尽吾观唐太宗受人谏疏直诋其非而不耻以朕所见不若自不为之使人无异词又观古之人臣多不终始能保全而享厚福者由忠正也开宝中居正与沈伦并为相卢多逊参知政事九年冬多逊亦为平章事及居正卒而沈伦责授多逊南流论者以居正守道蒙福果符太祖之言王全斌传全斌入蜀适属冬暮京城大雪太祖设毡帏于讲武殿衣紫貂裘帽以视事忽谓左右曰我被服如此体尚觉寒念西征将士冲犯霜雪何以堪处即解裘帽遣中使驰赐全斌仍谕诸将以不遍及也全斌拜赐感泣通鉴宋以窦仪为翰林学士宋主尝召仪草制至苑门仪见宋主岸帻跣足而坐却立不肯进宋主遽索冠带而后召入仪曰陛下创业垂统宜以礼示天下恐豪杰闻而解体宋主敛容谢之自是对近臣未尝不冠带归田录太祖时郭进为山西巡检有告其阴通河东刘继元将有异志者太祖大怒以其诬害忠臣命缚其人予进使自处置进得而不杀谓曰尔能为我取继元一城一寨不止赎尔死当请赏尔一官岁余其人诱其一城来降进具其事送之于朝请赏以官太祖曰尔诬害我忠良此纔可赎死尔赏不可得也命以其人还进进复请曰使臣失信则不能用人矣太祖于是赏以一官君臣之间盖如此陶尚书谷为学士尝晚召对太祖御便殿陶至望见上将前而复却者数四左右催宣甚急谷终仿徨不进太祖笑曰此措大索事分顾左右取袍带来上已束带谷遽趋入刘氏杂志苏易简内直宋太宗谓曰君臣千载遇易简应声曰忠孝一生心可谓的对宋史曹彬传彬咸平二年被疾上趣驾临问手为和药仍赐白金万两问以后事对曰臣无事可言臣二子材器可取臣若内举皆堪为将上问其优劣对曰璨不如玮薨上临哭之恸对辅臣语及彬必流涕赠中书令追封济阳郡王王旦传旦疾甚遣内侍问者日或三四帝手自和药并薯蓣粥赐之青箱杂记真宗任王旦为相常倚以决事旦虽荷真宗眷委之重每慎密远权以自防故君臣之间略无纤悉可窥谈苑李侍读仲容善饮号李万回真宗饮量无敌欲对饮则召公一夕上命巨觥仲容曰告官家免巨觥上因问何故谓天子为官家仲容对曰蒋济万机论三皇官天下五帝家天下兼皇帝之德故曰官家上大喜曰真所谓君臣千载一遇也三朝圣政录真宗召大理评事冯元说周易泰卦元敷衍卦体谓天气下降地气上腾然后交泰犹君下接于臣臣上承于君然后君臣道通若天以高亢居上则地无由得交于天天地不交何由得泰君以尊大自持臣无由得接于君君臣不接何由得泰梦溪笔谈陈文忠为枢密一日日欲没时忽有中人宣召既入右掖已昏黑遂引入禁中屈曲行甚久时见有帘幄灯烛炜煌皆莫知何处已而到一小殿殿前有两花槛已有数人先至皆立廷中殿上垂帘蜡烛十余炬而已相继而至者凡七人中使乃奏班齐惟记文忠丁谓杜镐三人其四人忘之杜镐时尚为馆职良久乘舆自宫中出灯烛亦不过数十而已宴具甚盛卷帘令不拜升殿就坐御座设于席东设文忠之座于席西如常人宾主之位尧叟等皆惶恐不敢就位上宣谕不已尧叟恳陈自古未有君臣齐列之礼至于再三上作色曰本为天下太平朝廷无事思与卿等共乐之若如此何如就外朝开宴今日只是宫中供办未尝命有司亦不召中书辅臣以卿等机密及文馆职任侍臣无嫌且欲促坐语笑不须多辞尧叟等皆趋下称谢上急止之曰此等礼数且皆置之尧叟悚栗危坐上语笑极欢酒五六行膳具中各出两绛囊置群臣之前皆大珠也上曰时和岁丰中外康富恨不得与卿等日夕相会太平难遇此物助卿等燕集之费群臣欲起谢上云且坐更有如是酒三行皆有所赐悉良金重宝酒罢已四鼓时人谓之天子请客文忠之子述古得于文忠颇能道其详此略记其一二耳容斋四笔真宗初命儒臣编修君臣事迹后谓辅臣曰昨见宴享门中录唐中宗宴饮韦庶人等预会和诗与臣寮马上口摘含桃事皆非礼也已令削之又曰所编事迹盖欲垂为典法异端小说咸所不取墨客挥犀张相□为御史数上封章论及两府仁庙因谓曰卿本孤寒何故屡言近臣公奏曰臣安得谓之孤寒臣自布衣不数年致身清近曳朱腰金如陛下乃孤寒也帝曰何为孤寒曰陛下内无贤相外无名将官冗而失黜陟兵多而少教习孤立朝廷之上此所以孤寒也帝喜而优容之近侍皆为之惧自此名重朝野宋史傅尧俞传尧俞为监察御史仁宗春秋高皇嗣未立尧俞请建宗室之贤以慰天下望及英宗为皇子有司阙供馈仁宗未知尧俞言陛下既以宗社之重建皇嗣宜以家人礼使皇子朝夕侍□左右以通慈孝之诚今礼遇有阙非所以隆亲亲重国本也于是诏有司供具甚厚英宗即位转殿中侍御史迁起居舍人皇太后与英宗同听政英宗有疾既平尧俞上书皇太后请还政久之闻内侍任守忠有谗间语尧俞谏皇太后曰外间物论纷惑两宫之情未通臣谓天下之可信者无大于以天下与人亦无大于受天下以公况皇帝以明睿之资贯通古今而受人之天下乎如诛窜谗人则慈孝之声并隆矣于是皇太后还政逐守忠尧俞言于英宗曰皇太后给事左右之人宜颇录其勤劳少加恩惠上慰母后下安反侧且守忠已去其余不问可也迁右司谏同知谏院英宗眷遇尧俞尝雪中赐对尧俞自东庑升英宗倾身东向以待每奏事退多目送之甲申杂记先公自太原罢归朝既引对神宗谕来日前殿引既对上曰昨日在后殿卿仁宗旧臣不欲裹帽子见卿呜呼上之礼遇臣下也如此宋史苏轼传轼除翰林学士锁宿禁中召入对便殿宣仁后问曰卿前年为何官曰臣为常州团练副使曰今为何官曰臣今待罪翰林学士曰何以遽至此曰遭遇太皇太后皇帝陛下曰非也曰岂大臣论荐乎曰亦非也轼惊曰臣虽无状不敢自他途以进曰此先帝意也先帝每诵卿文章必叹曰奇才奇才但未及进用卿耳轼不觉哭失声宣仁后与哲宗亦泣左右皆感涕已而命坐赐茶彻御前金莲烛送归院苏颂传颂为相上章辞位绍圣四年拜太子少师致仕方颂执政时见哲宗年幼诸臣太纷纭常曰君长谁任其咎耶每大臣奏事但取决于宣仁后哲宗有言或无对者惟颂奏宣仁后必再禀哲宗有宣谕必告诸臣以听圣语及贬元佑故臣御史周秩劾颂哲宗曰颂知君臣之义无轻议此老孙固传固拜观文殿学士知河阳寻提举嵩山崇禧宫哲宗即位以正议大夫知河南府徙郑州元佑二年召除侍读提举中太一宫遂拜门下侍郎哲宗与太皇太后矜其年高每朝会豫节拜仪听休于幄次固数乞骸骨太皇太后曰卿先帝在东宫时旧臣今帝新听政勉留辅导或体中未安取文书于家治之可也固感激强起视事复知枢密院事累官右光禄大夫五年卒年七十五哲宗太皇太后皆出声泣时文彦博致仕归洛将宴饯崇政殿以固在殡罢之辍视朝二日赠开府仪同三司谥曰温靖固宅心诚粹不喜矫亢与人居久而益信故更历夷险而不为人所疾害尝曰人当以圣贤为师一节之士不足学也又曰以爱亲之心爱其君则无不尽矣挥麈余话明清顷于蔡微处得观佑陵与蔡元长赓歌一轴皆真迹也今录于后己亥十一月十三日南郊祭天斋宫即事赐太师报本精禋自国南先期清庙宿斋严层霄初扩同云霁暖吹俄回海日暹十万军容冰作阵九街鸳瓦玉为檐肃雍显相同元老行庆均厘四海沾太师臣京恭和雪晴至日日初南帝举明禋祀事严万瓦沟中寒色在一轮空外晓光暹云和龙轸开冰辙风暖鸾旗拂冻檐共喜天心扶圣德珠玑更误宠恩沾展采齐明拱面南浓云深入夜更严风和不放琼英落日暖高随玉漏暹照地神光临午陛鸣皋仙羽下重檐五门回仗如天上看举鸡竿雨露沾衮龙朱履午阶南大辇鸾鸣羽卫严玉轸乍回黄道稳金乌初上白云暹五门晓吹开旗尾万骑花光入帽檐已见神光昭感格鹤书恩下万邦沾饮福初回八陛南凝旒裒对百神严晛消尘入康衢润神应光随北陛暹丹槛雉开中扇影朱绳鹤下五门檐群生鼓舞明禋毕却忆花飞舞袖沾清庙斋幄尝有诗赐太师已曾和进禋祀礼成以目击之事依前韵再进今亦用元韵复赐太师非特以此相困盖清时君臣赓载亦一时盛事耳灵鼓黄麾道指南紫坛苍璧示凝严联翩玉羽层霄下烜赫神光爱景暹为喜鸾舆回凤阙故留芝盖出虬檐礼天要作斯民福解雨今当万物沾太师以被赐暹字韵诗前后凡三次进和盖欲示其韵愈严而愈工耳复以前韵又赐太师天位迎阳转斗南千官山立尽恭严共欣奠玉烟初达争奉回銮日已暹归问雪中谁咏絮冥搜花底自巡檐礼成却喜歌盈尺端为来麰万沾（唐杜甫诗巡檐索共梅花笑盖雪事也）
太师臣京题神霄宫下马神霄第
一回晴空宫殿九秋开月中桂子看时落云外仙軿特地来参差碧瓦切昭回绣户云輀次第开仙伯九霄曾付托得随真主下天来神霄玉清万寿宫庆成卿以使事奉安圣像闻有二诗书俯同其韵复赐太师碧落金风爽气回丛霄乍喜瑞霞开经营欲致黎元福敢谓诗人咏子来曈曚日驭晓光回金碧相宜玉府开步武烟霞还旧观百神应喜左元来昨日召卿等自卿私第泛舟经景龙江游撷芳园灵沼闻卿有小诗今俯同其韵赐太师景龙江静喜安流玉色闲看浴翅鸥已觉西风颇无事何妨稳泛济川舟登山想见留云际赏日还能傍水涯对此已多重九兴先输黄发赏黄花锦绣烟霄碧玉山萦纡静练照晴川留连不惜厌厌去雅兴难忘既醉篇上清宝箓宫立冬日讲经之次有羽鹤数千飞翔空际公卿士庶众目仰瞻卿时预荣观作诗纪实来上因俯同其韵赐太师以下上清讲席郁萧台俄有青田万侣来蔽翳晴空疑雪舞低徊转影类云开翻翰清唳遥相续应瑞移时尚不回归美一章歌盛事喜今重见谪仙才又上巳日赐太师金明春色正芳妍修禊佳辰集众贤久矣愆阳罹暵旱沛然膏雨润农田乘时剩挟花盈帽胥乐何辞酒满船所赖燮调功有自伫期高廪报丰年微元长之孙自云当其父祖富贵鼎盛时悉贮于隆儒亨会阁此百分之一二焉国祸家艰之后散落人间不知其几也佑陵癸巳岁蔡元长自钱唐趋召再拜诏特锡燕于太清楼极承平一时之盛元长作记以进云政和二年三月皇帝制诏臣京宥过眚愆复官就第命四方馆使荣州防御使臣童师敏赍诏召赴阙臣京顿首辞继被御札手诏责以大义惶怖上道于是饮至于郊曲燕于垂拱殿祓禊于西池宠大恩隆念无以称上曰朕考周宣王之诗吉甫燕喜既多受祉来归自镐我行永久饮御诸友炰□脍鲤其可不如古者诏以是月八日开后苑太清楼命内客省使保大军节度观察留后带御器械臣谭稹同知入内内侍省事臣杨戬内客省使保康军节度观察留后带御器械臣贾祥引进使晋州管内观察使勾当内东门司臣梁师成等五人总领其事西上合门使忠州刺史尚药局典御臣邓忠仁等一十三人掌典内谒者职有司请办具上帝弗用前三日幸太清相视其所曰于此设次于此陈器皿于此置尊罍于此膳羞于此乐舞出内府酒尊宝器琉璃马瑙水精玻□翡翠玉曰以此加爵致四方美味蠃蛤虾鳜白南海琼枝东陵玉□与海物惟错曰以此加颁御府宝带宰相亲王以玉执政以通犀余花犀曰以此实篚教坊请具乐奏上弗用曰后庭女乐肇自先帝隶业天臣未之享其陈于庭上曰不可以燕乐废政是日视事垂拱殿退召臣何执中臣蔡京臣郑绅臣吴居厚臣刘正夫臣侯蒙臣邓洵仁臣郑居中臣邓洵武臣高俅臣童贯崇政殿阅弓马所子弟武伎引强如格各命以官遂赐坐命宫人击鞠臣何执中等辞请立侍上曰坐乃坐于是驰马举仗翻手覆手丸素如缀又引满驰射妙绝一时赐有差乃由景福殿西序入苑门就次以憩诏臣蔡京曰此跬步至宣和即昔言者所谓金柱玉户者也厚诬宫禁其令子攸掖入观焉东入小花径南度碧芦丛又东入便门至宣和殿止三楹左右挟中置图书笔砚古鼎彝罍洗陈几案榻漆以黑下宇纯朱上栋饰绿无文采东西庑侧各有殿亦三楹东曰琼兰积石为山峰峦间出有泉出石窦注于沼北有御札静字榜梁间以洗心涤虑西曰凝芳后曰积翠南曰瑶林北洞曰玉宇石自壁隐出□岩峻立幽花异木扶疏茂密后有沼曰环碧两旁有亭曰临漪华渚沼次有山殿曰云华阁曰太宁左蹑道以登中道有亭曰琳霄垂云骞凤层峦不大高峻俯视削壁攒峰如深山大壑次曰会春阁下有殿曰玉华玉华之侧有御书榜曰三洞琼文之殿以奉高真旁有种玉缘云轩相峙臣奏曰宣和殿阁亭沼纵横不满百步而修真观妙发号施令仁民爱物好古博雅玩芳缀华咸在焉楹无金瑱壁无珠珰□无玉砌而沼池岩谷溪涧原隰太湖之石泗滨之磬澄竹山茶崇兰香葩华而纷郁无犬马射猎畋游之奉而有鸥凫雁鹜鸳鸯鸂鶒龟鱼驯驯雀飞而上下无管弦丝竹鱼龙曼衍之戏而有松风竹韵鹤唳莺啼天地之籁适耳而自鸣其洁齐清灵雅素若此则言者不根盖不足恤日午谒者引执中以下入女童乐四百靴袍玉带列排场肃然无敢謦咳者宫人珠笼巾玉束带秉扇拂壶巾剑钺持香球拥御□以次立亦无敢离行失次皇子嘉王楷起居升殿侧侍进趋庄重俨若成人臣执中等前贺曰皇子侍燕宗社之庆乐作节奏如仪声和而绎上曰君臣同乐宜略去苛礼饮食起坐当自便无间执事者以宝器进上量满酌以赐命皇子宣劝群臣惶恐饮釂又以惠山泉建溪毫盏烹新贡太平嘉瑞斗茶饮之上曰日未晡可命乐殿上笙簧琵琶箜篌方响筝箫登陛合奏宫娥妙舞进御酒上执爵命掌樽者注群臣酒曰可共饮此杯群臣俯伏谢上又曰可观群臣□陛以观又顿首谢又命宫娥抚琴擘阮已而群臣尽醉臣窃考鹿鸣之□冠于小雅而忠臣嘉宾得尽其心既醉太平之时醉酒饱德人有士君子之行在昔君臣施报之道在于饮食燕乐之间太清自真祖开宴以迄于今饮食之设供张之盛乐奏之和前此未有劝侑之恩礼意之厚相与无间之情亦今昔所无实君臣千载之遇而臣德輶智殚曾不足仰报万分昔仲甫徂齐式遄其归而吉甫作诵穆如清风召虎受命锡以圭瓒虎拜稽首对扬王休作召公考天子万寿然则上之施光下之报宜厚而臣老矣论报无所切不自量慕古人之风谨稽首再拜诵曰皇帝在御政若稽古昔周宣王燕嘉吉甫曰来汝京实始予辅厥初有为唱予和汝式遄其归远于吴楚劳还于庭饮至于露既又享之其开禁□有来帝车相视其所于此膳羞于此乐舞海物惟错于以加俎何锡予之实篚及筥箫鼓锵锵后庭委女帝曰宣和不远跬步人昔有言金柱玉户帝命子攸尔掖尔父乃瞻庭除乃历殿庑绿饰上栋漆朱下宇梁无刻雕槛不采组有石岩岩有泉湑湑体道清心于此燕处彼言厚诬何恤何虑帝执帝爵劝酬交举毋相其仪毋间笑语有喜惟王饮之俾饫臣拜稽首千载之遇君施臣报式燕且誉臣拜稽首明命是赋天子万年受天之祜蔡元长所述太清楼侍燕记既列于前又得保和殿曲燕延福宫曲燕二记今复载于左方宣和元年九月十二日皇帝诏臣蔡京臣王黼臣越王臣燕王似臣嘉王楷臣童贯臣嗣濮王仲忽臣冯熙载臣蔡攸燕保和殿臣蔡鯈臣蔡翛臣蔡鞗东曲水朝于玉华殿上步西曲水循□架至太宁阁登层峦琳霄骞凤垂云亭景物如前林木蔽荫加胜始至保和殿三楹楹七十架两挟阁无彩绘饰侈落成于八月而高竹崇桧已森然蓊□中楹置御榻东西二间列宝玩与古鼎彝器玉左挟阁曰妙有设古今儒书史子楮墨右曰日宣道家金柜玉笈之书与神霄诸天隐文上步前行稽古阁有宣王石鼓历邃古尚古鉴古作古传古博古秘古诸阁藏祖宗训谟与夏商周尊彝鼎鬲爵斝卣敦盘盂汉晋隋唐书画多不知识骇见上亲指示为言其概因指阁曰此藏卿表章字札无遗者命开柜柜有朱隔隔内置小匣匣内覆以缯绮得臣所书撰淑妃刘氏制臣进曰札恶文鄙不谓袭藏如此念无以报称顿首谢抵玉林轩过宣和殿列岫轩天真阁凝德殿之东崇石峭壁高百丈林壑茂密倍于昔见过翠翘燕阁诸处赐茶全真殿上亲御击注汤出乳花盈面臣等惶恐前曰陛下略君臣夷等为臣下烹调震悸惶怖岂敢啜顿首拜上曰可少休乃出瑶林殿中使冯皓传旨留题殿壁喻臣笔墨已具乃题曰琼瑶错落密成林桧竹交加午有阴恩许尘凡时纵步不知身在五云深顷之就坐女童乐作坐间则荔子黄橙金柑相间布列前后命师文浩剖橙分赐酒五行再休许至玉真轩轩在保和西南庑即安妃妆阁命使传旨曰雅燕酒酣添逸兴玉真轩内看安妃诏臣赓补成篇臣即题曰保和新殿丽秋辉诏许尘凡到绮闱方是时人自谓得见妃矣既而但画像挂西垣臣即以谢奏曰玉真轩槛暖如春只见丹青未有人月里嫦娥终有恨鉴中姑射未应真须臾中使召臣至玉华阁上手持诗曰因卿有诗况姻家自当见臣曰顷缘葭莩已得拜望故敢以诗请上大笑妃素妆无珠玉饰绰约若仙子臣前进再拜叙谢妃答拜臣又拜妃命左右掖起上手持大觥酌酒命妃曰可劝太师臣奏曰礼无不报不审酬酢可否于是持瓶注酒授使以进再坐彻女童去羯鼓御侍奏细乐作兰陵王扬州散古调酬劝交错上顾群臣曰桂子三秋七里香七里香桂子名也臣楷顷许对曰麦云九夏两岐秀臣攸曰鸡舌五年千岁枣臣曰菊英九日万龄黄乃赓载歌曰君臣燕衎升平际属句论文乐未央臣奏曰陛下乐与人同不间高卑日且莫久勤圣躬不敢安上曰不醉无归更劝迭进酒行无算上忽忆绍圣春宴口号二句问曰卿所作否余句云何臣曰臣所进诗岁久不记上曰是时以疾告假哲宗召至宣和西阁问所告假者对曰臣有负薪之疾不果预需云之燕哲宗曰蔡承旨有隹句曰红蜡青烟寒食后翠华黄屋太微间不可不赴上曰臣敢不力疾遵奉是日待漏东华哲宗已遣使询来否语罢命郝随持杯以劝凡三酬大醉免谢扶出因沉吟曰记上下句有曰集英班者继而曰牙牌晓奏集英班日照云龙下九关红蜡青烟寒食后翠华黄屋太微间继又曰三春乐奏三春曲万岁声连万岁山欲识君臣同乐意天威咫尺不违颜臣顿首谢曰臣操笔注思于今二十年陛下语及方省仿□然不记一字陛下藩邸已知臣盖非今日岂胜荣幸再拜谢上轮指曰二十四年矣左右皆大惊非圣人孰与夫此臣又谢曰臣被知藩邸受眷绍圣两朝遭遇臣驽下衰老无毫发称报上曰屡见哲宗道卿但为章惇辈沮忌不及用朕时年八岁垂髫侍侧一日哲宗疑虑默若有所思问曰大臣以谓不当绍述朕深疑之奏曰臣闻子绍父业不当问人何疑之有哲宗骇曰是儿有大志如此由是刘挚吕大防相继斥逐绍述自此始臣奏曰陛下曲燕御酒乐欣交通而时追惟哲宗付托与绍述之始孝友笃于诚心非臣之幸社稷天下之幸因再拜贺黼已下皆再拜上又曰尝记合食与卿否臣谢曰是时大礼禁严厨饔不得入贸食端邸蒙陛下赐之臣被遇自兹终身不敢忘又曰崇政殿试卿在西幕详定时因入持扇求书得二诗皆杜甫所作诗曰户外昭容紫袖垂双瞻御座引朝仪香飘合殿春风转花覆千官淑景移又五夜漏声催晓箭九重春色醉仙桃旌旗日暖龙蛇动宫殿风微燕雀高臣曰崇宁初蒙宣谕扇犹在上曰今尚在也臣曰自古人臣遭遇或以一能一技见知当时名显后世臣章句片言二十年前已蒙收录崇宁以来被遇若此君臣千载岂非一日君之施厚臣之报丰臣无尺寸孤负恩纪但知感涕上曰卿可以安矣臣又奏曰乐奏缤纷酒觞交错方事燕饮上及继述下及故老若朋友相与衔杯酒接殷勤之欢道旧论新顾臣何足以当臣请序其事以示后世知今日燕乐非酒食而已夜漏已二鼓五筹众前奏丐罢始退十三日臣京序延福宫曲宴记宣和二年十二月癸巳召宰执亲王等曲宴于延福宫特召学士承旨臣李邦彦学士臣宇文粹中与示异恩也是日初御睿谟殿设席如外廷赐宴之礼然器用殽品奇精致非常宴比仙韶执乐和音曼声合变争节亦非教坊工人所能髣□上遣殿中监蔡行谕旨曰此中不同外廷无弹奏之仪但饮食自如食味果实有余者可携归酒五行以碧玉盏宣谕（侍宴诸臣云前此曲宴早
坐未尝宣劝今出异数）
少憩于殿门之东庑晚召赴景龙门观
灯玉华阁飞升金碧绚耀疑在云霄间设衢樽钧乐于下都人熙熙且醉且戏继以歌诵示天下与民同乐之恩侈太平之盛事次诣穆清殿后入崆峒洞天过霓桥至会宁殿有八合东西对列曰琴棋书画茶丹经香臣等熟视之自崆峒入至八合所陈之物左右上下皆琉璃也映彻焜煌心目俱夺合前再坐小案玉斝珍异如海陆羞鼎又与睿谟不同酒三行甚速起诣殿侧纵观上谓保和殿学士蔡翛曰引二翰苑子细看一一说与谆谕再三次诣成平殿凤烛龙灯灿然如画奇伟万状不可名言上命近侍取茶具亲手注汤击拂少顷白乳浮盏面如疏星淡月顾诸臣曰此自布茶饮毕皆顿首谢既而命坐酒行无筭复出宫人合曲妙舞蹁跹态有余妍凡目创见上谕臣邦彦臣粹中曰此尽是嫔御自来翰林不曾与此集自卿等始又曰翰林志谁修太宰王黼奏云承旨李邦彦上顾臣邦彦曰好翰林志可以尽载此事此卿等荣遇臣邦彦谢不敏琼瑶玉舟宣劝非一上每亲临视使釂复顾臣某曰李承旨善饮仍数被特劝夜分而罢臣仰惟陛下加惠亲贤共享太平肆念词臣许陪鼎席宗工之末周于待遇略去常仪臣邦彦粹中首膺异数亲承玉音俾编载荣遇以侈北门之盛盖陛下崇儒右文表异鳌禁用示眷瞩之意诚千载幸会也窃伏惟念一介微臣粤自布衣叨膺识擢凡所蒙被度越伦□曾微毫忽以助山岳兹侍燕衎咫尺威颜独误睿奖至官而不名岂臣糜捐所能称塞臣窃观文武之盛始于忧勤而逸乐继之鹿鸣之燕群臣嘉宾得尽其心故天保之报永永无极臣虽□陋敢忘归美之义辄扬盛迹备载于篇使视草之臣知圣主曲宴内务自臣等始谨录进呈伏取进止齐东野语庚子九月上宣谕宰执云已有指挥阁门令今后常朝宰臣免宣名他朝会则否且云朕记得老苏议论赞仪之臣呼名如胥吏非礼貌之意也宋史徐谊传谊字子宜一字宏父温州人干道八年进士累官太常丞孝宗临御久事皆上决执政惟奉旨而行群下多恐惧顾望谊谏曰若是则人主日圣人臣日愚陛下谁与共功名乎及论乐制谊对以宫乱则荒其君骄商乱则陂其官坏上遽改容曰卿可谓不以官自惰矣金史熙宗本纪皇统元年五月梁宋国王宗干薨庚戌上亲临日官奏戌亥不宜哭泣上曰君臣之义骨肉之亲岂可避之遂哭之恸命辍朝七日六月甲戌诏都元帅宗弼与宰执同入奏事庚寅行台平章政事耶律晖致仕壬辰有司请举乐上以宗干新丧不允甲午纪王宗强薨上亲临辍朝如宗干丧高汝砺传上尝谓汝砺曰朕每见卿侍朝恐不任其劳许坐殿下而卿终不从何哉夫君臣相遇贵在诚实小谨区区朕固不较也汝砺以君臣之分甚严不敢奉命徒单克宁传皇太孙为皇帝是为章宗徙封为东平郡王诏克宁朝朔望朝日设坐殿上克宁固辞诏近臣勉谕克宁涕泣谢曰怜悯老臣幸免常朝岂敢当坐礼其后每朝必为克宁设坐克宁侍立益敬即位诏文凡除名开落官吏并量材录用张汝霖奏真盗枉法不可恕克宁曰陛下初即位行非常之典赃吏误沾恩宥其害小国之大信不可失也章宗深然之无何进拜太傅兼尚书令赐尚衣玉带乞致仕不许诏译诸葛孔明传赐之诏尚书省曰太傅年高旬休外四日一居休大事录之细事不须亲也赐金五百两银五千两钱千万重彩二百端绢二千匹粘割斡特剌传斡特剌拜参知政事世宗谓宰臣曰朕素知此人极有识虑貌虽柔而心甚刚直所行不率易也孙铎传泰和二年上召铎户部侍郎张复亨议交钞复亨曰三合同钞可行铎请废不用诘难久之复亨议诎上顾谓侍臣曰孙铎刚正人也虽古魏征何以加焉仆散揆传揆为宣抚河南军民使上谕之曰朕即位以来任宰相未有如卿之久者若非君臣道合一体同心何以及此元史博尔朮传尔朮阿儿剌氏始祖孛端察儿以才武雄朔方父纳忽阿儿阑与烈祖神元皇帝接境敦睦邻好博尔朮志意沉雄善战知兵事太祖于潜邸共履艰危义均同气征伐四出无往不从时诸部未宁博尔朮每警夜帝寝必安枕寓直于内语及政要或至达旦君臣之契犹鱼水也初要儿斤部卒盗牧马博尔朮与往追之时年十三知众寡不敌乃出奇从旁夹击之盗舍所掠去及战于大赤兀里两军相接下令殊死战跬步勿退博尔朮系马于腰跽而引满分寸不离故处太祖嘉其勇胆又尝溃围于怯列太祖失马博尔朮拥帝累骑而驰顿止中野会天雨雪失牙帐所在卧草泽中与木华黎张毡裘以蔽帝通夕植立足迹不移及旦雪深数尺遂免于难篾里期之战亦以风雪迷阵再入敌中求太祖不见急趋辎重则帝已还卧憩车中闻博尔朮至曰此天赞我也丙寅岁太祖即皇帝位君臣之分益密尝从容谓博尔朮及木华黎曰今国内平定多汝等之力我之与汝犹车之有辕身之有臂汝等宜体此勿替不忽木传不忽木以天下之重自任知无不言世祖尝语之曰太祖有言人主理天下如右手持物必资左手承之然后能固卿实朕之左手也每侍燕间必陈说古今治要世祖每拊髀叹曰恨卿生晚不得早闻此言然亦吾子孙之褔临崩以白璧遗之曰他日持此以见朕也许国祯传国祯子扆字君黼一名忽鲁火孙从其父国祯事世祖于潜邸进退庄重世祖喜之赐今名俾从许衡学入备宿卫忠慎小心尝因事忤旨欲罪之帝后悔谓近侍帖哥曰朕欲罪忽鲁火孙汝何不言汝二人自今结为兄弟有所谴责则更相进谏乃置金酒中赐二人饮以为盟时裕宗居东宫帝又谕忽鲁火孙曰若太子罪汝将谁谏耶遂命东宫臣庆山奴亦同饮金酒海上纪闻宋公讷病高庙遣中使谕曰卿禀天命之性发仲尼之诚施己之幽德修道教人所以病不久而速瘥以其有神也又尝言宋祭酒骨格必寿适有画工至命绘公像甚肖上喜吏部尚书余熂不喜公以事逐公去上怒诛熂念公老召其子望江县主簿麟侍养二十年卒于官年八十上为文祭之故事文臣四品无给丧费者给自公始又遣行人祭于家为治坟茔官其次子复祖为司业一时君臣之契莫伦焉明良录略上尝与宋濂饮濂辞上强之至三觞面如赭行不成步上欢笑亲御翰墨赋楚词一章以赐仍命侍臣咸赋醉学士歌曰俾后世知朕君臣同乐若此也九年乃拜学士承旨上谓曰朕以布衣为天子卿亦起草莱列侍从为开国文臣之首俾世世与国同休不亦美乎辄令取子孙官之特召太子选良马以赐濂上亲作马歌以宠耀焉上又尝称濂宠辱不惊始终无异可以为贤人君子十年致仕归临行赐缗币及御制文集皇太子赠以衣三袭上谕曰朕最慎于赏予嘉卿忠诚故有是赐又曰卿年几何曰六十有八上曰藏此币俟三十二年后作百岁衣也是年九月入朝上降敕遣仪曹奉醪膳诸物抵寓馆以赐自是日侍上游历观阙盘旋禁□便殿侍食日晏始退上喟然叹曰纯臣哉岁暮辞还上谓其子璲曰尔父虽去朕尝见诸梦寐中书舍人史靖可太子正字桂良彦等皆为诗歌以纪之龙兴慈记武宁达疾亟圣祖幸其第至榻前问之占二句曰闻说君王銮驾来一花未谢百花开盖讽待用英贤之众恋主之思乎执圣祖手不放圣祖曰卿欲朕紧掌山河达就榻上头勉主之忠乎呜呼君臣始终两得之矣青溪暇笔洪武间翰林应奉唐肃有应制赋海东青一绝云雪翮能追万里风坐令狐兔草间空词臣不敢忘规谏却忆当时魏郑公自记云是日上御奉天门外西鹰房观海东青翰林学士宋濂因谏曰禽荒古所戒上曰朕聊玩之耳不甚好也濂曰亦当防微杜渐上遂起呜呼我太祖圣明天纵固非唐太宗所能肖然宋公之真诚不在郑公之下而肃之诗亦可谓善于规讽矣此虽一事可以见当时君臣相得之际如此其盛也吾学编上尝召刘大夏谕曰事有不可每欲召卿议又以非卿部事而止后有当行罢者卿揭帖启朕公对不敢上问何也曰先朝李孜省可戒上曰朕与卿论政事岂孜省比曰臣下以揭帖密进朝廷以揭帖显行何异前代斜封墨敕事之可否外付府部内咨内阁可也上称善遵闻录陶安为翰林学士赐以门对曰国朝谋略无双士翰苑文章第一家后又以安为江西参政而卒圣祖亲制文遣使祭之其蒙被宠眷终始不衰如此视诸宋濂其间幸与不幸相去远矣明外史杨士奇传时藩司守令皆朝京师尚书李庆言于帝请发军伍余马给有司岁课其驹士奇力言不可不报有顷按察司陈智亦上章言畜马非是帝乃御思善门召士奇谓曰朕闻李庆吕震皆不乐卿朕念卿孤立恐为所伤不欲因卿言罢耳因出智章使草敕行之士奇顿首曰陛下知臣臣不孤矣仰山脞录杨文懿公登第入翰林每进讲必傅经义以纳忠诲一日讲说命有曰明君图治常患其臣不言忠臣进言惟恐其君不行臣不言则君徒负聪明而罔闻乎治要君不行则臣徒费讲说而无补乎上德臣言之而君行之若高宗傅说可以为万世法矣公语他学士曰万一蒙上过听不贤于优孟滑稽之谈乎溪山余话我朝君臣隔绝实以宪庙口吃之故至孝宗末年有意召见大臣与议机务李西涯文正公东阳载在燕对录比来南剑闻之萧少卿九成韶言一日孝庙尝问司礼监祖宗时召见大臣其礼如何当在何处萧敬对云英宗多在文华殿尝见临殿前楹见吏部尚书王公翱问对毕王公辞去顾见其衣后破损再呼还问衣破何不令家人补之王公答曰今日偶服此到部适闻命不及更衣英庙抚掌笑命赐一绮孝庙闻之曰朕不能如祖宗简易若此数日间遂召见兵部尚书刘公大夏见后称好好向见邃庵杨公一清亦谈一事云时甘肃阙总兵官会推恭顺侯吴瑾英庙以为得人召问王公何如王公以为不可用英庙遽曰老王执拗外廷皆道此人好独尔以为不可何也王公叩头曰吴瑾是色目人甘肃地近西域多回回杂处岂不笑我中国乏人英庙即抚掌曰还是老王有见识即命另推祖宗时君臣之间契会如此孝庙有意修复真圣政也户部尚书杏冈李公瓒尝为兵部主事言东山刘公大夏当孝宗之朝最为得君公亦以天下为任议汰冗食凡军职皆以军功为准通查裁革既得旨议之而一时侍卫将军力士之流皆以才艺选初无军功该司失于照详类行报罢一时哄然时驸马都尉樊凯管红盔将军特过兵部为言此□不宜裁革东山概拒之凯积不平适当驾升殿凯立午门外语诸人曰尔□不用了昨已奉旨裁革虽我亦无地位矣盖激之也众人遂散出孝宗上殿平昔执瓜带刀之人皆不在仪卫简寂恐恐不安屡顾左右问故既退遂宣樊驸马面究凯奏昨兵部已行裁革去矣孝宗大声曰刘大夏敢如此玉色不怡复宣兵部东山至走急气促不能了了而裁革之事悉罢圣眷遂衰矣夫以东山之公忠与孝庙之有为事机一失乃至于此信乎臣不密则失身一时疏略甚可惜也该司可谓无人矣谚云幸门如鼠穴此言可以喻名山藏典谟记宣德四年四月荐鲥鱼奉先殿分尝大学士杨士奇杨荣金幼孜赐酒制诗士奇等和上曰今日君臣当以卷阿相勖嘉靖十四年八月上召费宏无逸殿东室曰朕取稼穑艰难之意构兹殿今日召卿庶几君臣同游盛美永陵编年史嘉靖十年三月御制视谷先蚕坛位赋手授张孚敬曰朕偶有作卿等删润和之以寓儆戒之意孚敬请上手书赐为世宝许之复谕孚敬曰朕惟君臣之际固不可不严此在朝当慎若燕处则犹家人汉文帝前席贾生迄今以为美政君臣不交治功不成卿于朕犹周公爱成王公以孝训于朕他特余事耳夙夜在公事君尽礼辅道大臣与他臣不同故曰道之教训傅之德义保其身体今后凡有令谟入奏不时面对交修朕志今春朕奉两宫春游后与卿一游仰遵圣祖丕训
　君臣部艺文一
　　论时政疏　　　　　　　　　汉贾谊人主之尊譬如堂群臣如陛众庶如地故陛九级上廉远地则堂高陛亡级廉近地则堂卑高者难攀卑者易陵理势然也故古者圣王制为等列内有公卿大夫士外有公侯伯子男然后有官师小吏延及庶人等级分明而天子加焉故其尊不可及也里谚曰欲投鼠而忌器此善谕也鼠近于器尚惮不投恐伤其器况于贵臣之近主乎廉耻节礼以治君子故有赐死而亡戮辱是以黥劓之□不及大夫以其离主上不远也礼不敢齿君之路马□其刍者有罚见君之几杖则起遭君之乘车则下入正门则趋君之宠臣虽或有过刑戮之□不加其身者尊君之故也此所以为主上豫远不敬也所以体貌大臣而厉其节也今自王侯三公之贵皆天子之所改容而礼之也古天子之所谓伯父伯舅也而今与众庶同黥劓髡刖笞傌弃市之法然则堂不亡陛呼被戮辱者不泰迫呼廉耻不行大臣无乃握重权大官而有徒隶亡耻之心呼夫望夷之事二世见当以重法者投鼠而不忌器之习也臣闻之履虽鲜不加于枕冠虽敝不以苴履夫尝已在贵宠之位天子改容而体貌之矣吏民尝俯伏以敬畏之矣今而有过帝令废之可也退之可也赐之死可也灭之可也若夫束缚之系□之输之司寇编之徒官司寇小吏詈骂而榜笞之殆非所以令众庶见也夫卑贱者习知尊贵者之一旦吾亦乃可以加此也非所以习天下也非尊尊贵贵之化也夫天子之所尝敬众庶之所尝宠死而死耳贱人安得如此而顿辱之哉豫让事中行之君智伯伐而灭之移事智伯及赵灭智伯豫让衅面吞炭必报襄子五起而不中人问豫子豫子曰中行众人畜我我故众人事之智伯国士遇我我故国士报之故此一豫让也反君事雠行若狗彘已而抗节致忠行出乎列士人主使然也故主上遇其大臣如遇犬马彼将犬马自为也如遇官徒彼将官徒自为也顽顿亡耻奊诟亡节廉耻不立且不自好苟若而可故见利则逝见便则夺主上有败则因而挻之矣主上有患则吾苟免而已立而观之耳有便吾身者则欺卖而利之耳人主将何便于此群下至众而主上至少也所托财器职业者粹于群下也俱亡耻俱苟妄则主上最病故古者礼不及庶人刑不至大夫所以厉宠臣之节也古者大臣有坐不廉而废者不谓不廉曰簠簋不饰坐污秽淫乱男女无别者不曰污秽曰帷薄不修坐罢□不胜任者不谓罢□曰下官不职故贵大臣定有其□矣犹未斥然正以呼之也尚迁就而为之讳也故其在大谴大何之域者闻谴何则白冠牦缨盘水加剑造请室而请□耳上不执缚系引而行也其有中□者闻命而自弛上不使人颈盭而加也其有大罪者闻命则北面再拜跪而自裁上不使捽抑而刑之也曰子大夫自有过耳吾遇子有礼矣遇之有礼故群臣自□婴以廉耻故人矜节行上设廉耻礼义以遇其臣而臣不以节行报其上者则非人类也故化成俗定则为人臣者主耳亡身国耳忘家公耳忘私利不苟就害不苟去惟义所在上之化也故父兄之臣诚死宗庙法度之臣诚死社稷辅翼之臣诚死君上守圄扞敌之臣诚死城郭封疆故曰圣人有金城者此物此志也彼且为我死故吾得与之俱生彼且为我亡故吾得与之俱存夫将为我危故吾得与之皆安顾行而忘利守节而仗义故可以托不御之权可以寄六尺之孤此厉廉耻行礼谊之所致也主上何丧焉此之不为而顾彼之久行故曰可为长太息者此也按此物此志如淳作比
颜师古作此今从颜注

　　圣主得贤臣颂　　　　　　　　王褒夫荷旃被毳者难与道纯绵之丽密羹藜唅糗者不足与论太牢之滋味今臣僻在西蜀生于穷巷之中长于蓬茨之下无有游观广览之知顾有至愚极陋之累不足以塞厚望应明旨虽然敢不略陈愚心而抒情愫记曰恭惟春秋法五始之要在乎审己正统而已夫贤者国家之器用也所任贤则趋舍省而功施普器用利则用力少而就效众故工人之用钝器也劳筋苦骨终日矻矻及至巧冶铸干将之朴清水淬其锋越砥敛其锷水断蛟龙陆剸犀革忽若篲汜画涂如此则使离娄督绳公输削墨虽崇台五层延袤百丈而不混者工用相得也庸人之御驽马亦伤吻敝策而不进于行胸喘肤汗人极马倦及至驾啮膝骖乘旦王良执靶韩哀附舆纵驰骋骛忽如景靡过都越国蹶如历块追奔电逐遗风周流八极万里一息何其辽哉人马相得也故服絺绤之凉者不苦盛暑之郁燠袭貂狐之暖者不忧至寒之凄怆何则有其具者易其备贤人君子亦圣王之所以易海内也是以呕喻受之开宽裕之路以延天下之英俊也夫竭智附贤者必建仁策索人求士者必树伯迹昔周公躬吐握之劳故有圄空之隆齐桓设庭燎之礼故有匡合之功由此观之君人者勤于求贤而逸于得人人臣亦然昔贤者之未遭遇也图事揆策则君不用其谋陈见悃诚则上不然其信进仕不得施效斥逐又非其愆是故伊尹勤于鼎俎太公困于鼓刀百里自鬻宁子饭牛离此患也及其遇明君遭圣主也运筹合上意谏诤则见听进退得关其忠任职得行其术去卑辱奥渫而升本朝离疏释跷而享膏粱剖符锡壤而光祖考传之子孙以资说士故世必有圣智之君而后有贤明之臣故虎啸而冽风龙兴而致云蟋蟀俟秋吟蜉蝣出以阴易曰飞龙在天利见大人诗曰思皇多士生此王国故世平主圣俊乂将自至若尧舜禹汤文武之君获稷契皋陶伊尹吕望之臣明明在朝穆穆布列聚精会神相得益章虽伯牙操递锺逢门子弯乌号犹未足以喻其意也故圣主必待贤臣而弘功业俊士亦俟明主以显其德上下俱欲欢然交欣千载一会论说无疑翼乎如鸿毛遇顺风沛乎如巨鱼纵大壑其得意若此则胡禁不止曷令不行化溢四表横被无穷遐夷贡献万祥毕臻是以圣主不遍窥望而视已明不殚倾耳而听已聪恩从祥风翱德与和气游太平之责塞优游之望得遵游自然之势恬淡无为之场休征自至寿考无疆雍容垂拱永永万年何必偃仰诎信若彭祖呴嘘呼吸如乔松眇然绝俗离世哉诗云济济多士文王以宁盖信乎其以宁也　　演连珠　　　　　　　　　　晋陆机臣闻日薄星回穹天所以纪物山盈川冲后地所以播气五行错而致用四时运而成岁是以百官恪居以赴八音之离明君执契以要克谐之会臣闻髦俊之才世所希乏丘园之秀因时则扬是以大人基命不擢才于后土明主聿兴不降佐于昊苍　　屈突通尉迟敬德张公谨传后合赞　　　　　　　　　　　　　　　　唐书屈突通尽节于隋而为唐忠臣何哉惟其一心故事两君而无嫌也敬德之来太宗以赤心付之桑荫不徙而大功立君臣相遇古人谓之千载顾不谅哉投几之会间不容穟公谨所以抵龟而决也　　房杜传赞　　　　　　　　　　同前太宗以上圣之才取孤隋攘群盗天下已平用元龄如晦辅政兴大乱之余纪纲雕弛而能兴仆植僵使号令典刑粲然罔不完虽数百年犹蒙其功可谓名宰相然求所以致之之迹逮不可见何哉唐柳芳有言帝定祸乱而房杜不言功王魏善谏而房杜让其直英卫善兵而房杜济以文持众美效之君是后新进更用事元龄身处要地不吝权善始以终此其成令名者谅其然乎如晦虽任事日浅观元龄许与及帝所亲款则谟谋果有大过人者方君臣明良志□议从相资以成固千载之遇萧曹之勋不足进焉　　段平仲传赞　　　　　　　　　同前君有常尊臣有定卑自然之势也然臣不自通于上君不降而逮诸下则治不得成而功不彰反是而天下之务粲焉几矣德宗察察欲折伏臣下自为聪明而治愈疏段平仲一忤上仓皇失对而犹以取名何哉下知所职而上丧其所以为上也故圣王屈己从谏君臣两得其美知道之本欤　　君臣同德赋　　　　　　　　　阙名曰若稽古巨唐累圣重光盛烈贯于千古英声超于百王尔乃群瑞呈祥众灵□庆神降休祉天垂宝命凤箓于是荐臻龟书以之迭映万姓忻东户之日一人奏南风之咏至矣哉媺无德而称焉臣闻非常之主必有非常之臣是以元凯升而唐德茂稷用而虞化淳武丁梦征兮求版筑之士文王卜兆兮得垂钓之宾岂直星精之诞方朔维岳之降甫申故能殷周叹其多士皇汉歌其得人亦有九合称齐三分号蜀犹传善政尚留芳躅方鸿翼以济时比鱼水而敦俗诚小国之边鄙亦顺时而自足岂若我圣明之有天下也六合以为家笼八荒而建国既垂拱而敷化谅偃兵而兴德为百代之规模立万邦之轨则于是大君端冕而多暇群臣奉职而有方巍巍荡荡济济锵锵咸有一德视人如伤夔龙在位鹓鹭成行君臣同德而均美圣母临人而永昌岂徒超五臣而逾十乱固将六五帝而四三皇小臣微浅才智疏越滥吹紫庭献赋绛阙敢同舆颂窃为歌曰元首明哉股肱良哉盛德至矣大业广矣我一人兮化无穷临万国兮道既融同心同德君圣臣忠子子孙孙永代克隆　　赐刘基归老青田书　　　　　明太祖朕闻古人有云君子绝交恶言不出忠臣去国不洁其名尔刘基括苍之士少有英名海内闻之及元末群雄鼎峙熟辨真伪者谁岁在戊戌天下正当扰乱之秋朕亲率六军下双溪而有浙左独尔括苍未附惟知尔名耳吾将谓白面书生不识时务不久而括苍附朕已还京何期仰观俯察独断无疑千里之余兼程而至谒朕陈情百无不当至如用征四方摧坚抚顺尔亦助焉不数年间天下一统当定功行赏之时朕不忘尔从未定之秋是用加以显爵特使垂名于千万年之不朽□归老于桑梓以尽天年何期祸生于有隙致使不安若明以宪章则轻重有不可恕若论相从之始则国有八议故不夺其名而夺其禄此国之大体也然若愚蠢之徒必不克己将谓己是而国非卿善为忠者所以不辨而趋朝一则释他人之余论况亲君之心甚切此可谓不洁其名者欤恶言不出口者欤卿今年迈居京数载近闻老病日侵不以筋力自强朕甚悯之于戏禽鸟生于丛木翎翅干而扬去恋巢之情时时而复顾禽鸟如是况于人乎若商不亡于道官终老于家世人之万幸也今也老病未笃可速往括苍共语儿孙以尽考终之道岂不君臣两尽者欤
　君臣部艺文二
诗
　　柏梁台诗
　武帝元封三年作柏梁台诏群臣二千石有能为　七言诗乃得上坐日月星辰和四时
帝
骖驾驷马从梁来
梁孝
王武
郡国士
马羽林材
大
司马
总领天下诚难治
丞相
石庆
和抚四夷不
易哉
大将
军卫青
刀笔之吏臣执之
御史大
夫儿宽
撞钟伐鼓声
中诗
太常
周建德
宗室广大日益滋
宗正
刘安国
周卫交戟禁
不时
卫尉
路博德
总领从宗柏梁台
光禄勋
徐自为
平理清谳决
嫌疑
廷尉
杜周
修饰舆马待驾来
太仆
公孙贺
郡国吏功差次
之
大鸿胪
壶充国
乘舆御物主治之
少府
王温舒
陈粟万石扬筥
箕
大司
农张成
侥道宫下随讨治
执金吾
中尉豹
三辅盗贼天下
危
左冯
翊盛宣
盗阻南山为民灾
右扶风
李成信
外家公主不可
治
京
兆尹
椒房率更领其材
詹事
陈掌
蛮夷朝贺常舍其（
典属
国）
柱欂栌相枝持
大
匠
枇杷橘栗桃李梅
大
官令
走狗
逐兔张罘罳
上
林令
啮妃女唇甘如饴
郭
舍人
迫窘诘屈
几穷哉
东
方朔

　　华林都亭曲水联句　　　　宋孝武帝九宫盛事予旒纩帝
三辅务根诚难亮
扬州刺史
江夏王义恭

策拙枌乡惭恩望
南徐州刺
史竟陵王诞
折冲莫效兴民谤（
领军
将军元景）
侍禁卫储恩逾量
太子
右率畅
臣谬叨宠九流旷（
吏部
尚书庄）
喉唇废职方思让
侍
中偃
明笔直绳天威谅（
御史中丞
颜师伯）

　　联句　　　　　　　　　北魏节闵帝　帝使薛孝通等相嘲以酒为韵既逢尧舜君愿上万年寿
孝
通
平生好元默惭为万国
首
帝

　帝曰卿所谓寿岂得徒然便命酌酒仍命更嘲孝　通以忠为韵圣主临万几享世永无穷
元
翙
岂惟被丰草方亦及昆
虫
孝
通
朝贤既济济野苖又芃芃
元
翌
君臣体鱼水书轨
一华戎
帝
微臣信庆渥何以答华嵩
孝
通

　　奉和赐诗　　　　　　　　隋许善心帝道属升平天文预观象兹生荷化育博施多含养正始振皇风端居留眷想夕拜参近侍朝恩滥弘奖温树贵不言克艰庶无爽　　十月诞辰内殿宴群臣效柏梁体联句
　　　　　　　　　　　　　　　唐中宗　纪事云帝谓侍臣曰今天下无事朝野多欢欲与　卿等词人时赋诗宴乐可识朕意不须惜醉大学　士李峤宗楚客等跪奏曰臣等多幸同遇昌期谬　以不才策名文馆思励驽朽庶裨河岳既陪天欢　不敢不醉此后每游别殿幸离宫驻跸芳苑鸣笳　仙禁或戚里宸筵王门□席无不毕从润色鸿业寄贤才
帝
叨居右弼愧盐梅
李
峤
运筹帷幄
荷时来
宗
楚客
职掌图籍滥蓬莱
刘
宪
两司谬忝谢锺裴
崔
湜
礼乐铨管效涓埃
郑
愔
陈师振旅清九垓
赵
彦昭
欣承
顾问侍天杯
李
适
□恩献寿柏梁台
苏
颋
黄缣青简奉康
哉
庐
藏用
鲰生侍从忝王枚
李
乂
右掖司言实不才
马
怀素

宗伯秩礼天地开
薛
稷
帝歌难续仰昭回（
宋之问　景龙文馆记作
谬司考能宸纲该）
微臣捧日变寒灰
陆
景初
远惭班左愧游陪
上
官倢

　　端午三殿宴群臣探得神字
并
序
元宗
　律中蕤宾献酬之象着火在盛德文明之义燀故　以式宴陈诗上和下畅者也朕宵衣旰食辑声教　于万方卜战行师总兵钤于四海勤贪日给忧忘　心劳闻蝉声而悟物变见槿花而惊候改所赖济　济朝廷视成鹓鹭桓桓边塞责办熊罴喜麦秋之　有登玩梅夏之无事时雨近霁西郊靃靡而一色　炎云作峰南山嵯峨而异势正当召儒雅宴高明　广殿肃而清气生列树深而长风至厨人尝散热　之馔酒正行逃暑之饮庖捐恶鸟俎献肥龟新筒　裹练香芦角黍恭俭之仪有序慈惠之意溥洽讽　味黄老致息心于真妙抑扬游夏涤烦想于诗书　超然元览自足为乐何止柏枕桃门验方术于经　记彩花命缕观问遗于风俗感婆娑于孝女悯枯　槁之忠臣而已哉叹节气之循环美君臣之相乐　凡百在会咸可赋诗五言纪其日端七韵成其火　数岂独汉武之殿盛朝士之连章魏文之台壮辞　人之□作云尔五月符天数五音调夏钧旧来传五日无事不称神穴枕通灵气长丝续命人四时花竞巧九子□争新方殿临华节圆宫宴雅臣进对一言重遒文六义陈股肱良足咏风化可还淳　　春晚宴两相及礼官丽正殿学士探得风字并序

　　　　　　　　　　　　　　　　同前　朕以薄德祗膺历数正天柱之将倾纫地维之已　绝故得承奉宗庙垂拱岩廊居海内之尊处域中　之大然后祖述尧典宪章禹绩敦睦九族会同四　海犹恐烝黎未乂徭役未安礼乐之政亏师儒之　道丧乃命使者衣绣服行郡县因人所利择其可　劳所以便亿兆也乃命将士擐介胄砺矢石审山　川之向背应岁月之孤虚所以静边陲也乃命礼　官考制度稽典则序文昭武穆享天地神祇所以　申严洁也乃命学者缮落简缉遗编纂鲁壁之文　章缀秦坑之煨烬所以修文教也故能使流寓返　枌榆之业遐裔称藩屏之臣神祇歆其禋祀庠序　阐其经术既家六合时巡两京函秦则委输斯远　鼎邑则朝宗所利封畿四塞从来测景之都城阙　千门自昔交风之地阴阳代谢日月相推岂可使　春色虚捐韶华□歇乃置旨酒命英贤有文苑之　高才有掖垣之良佐举杯称庆何乐如之同吟湛　露之篇宜振凌云之藻于时岁在乙丑开元十三　年三月二十七日干道运无穷恒将人代工阴阳调历象礼乐报元穹介胄清荒外衣冠佐域中言谈延国辅词赋引文雄野霁伊川绿郊明巩树红冕□多暇景诗酒会春风　　首夏花萼楼观群臣宴宁王山亭回楼下又申　　之以赏乐赋诗并
序
　　　　同前
　万物莫不气兆乎上而形视乎下铁石异品云蒸　□湿草木无心春来咸喜故圣人弘道先王法天　酒星主献酬之义需卦陈饮食之象近命群官欣　时乐宴尽九春之丽景匝三旬之暇日畅饮桂山　棹歌沁水醇以养德味以平心本将导达阳和助　成长育亦朝廷多庆军国余闲者也前月之晦细　风飘雨繁弦中止列席半醉佳辰易失绝兴难追　良可惋也今年带闰节候全晚暑气犹清芳草未　歇申布雅意复叙初筵披乐善之邸坐忘忧之观　东郊跬步南山在目足以缔夏首之新赏补春余　之坠欢朕登览上宫俯临长陌畅众心之怡虞欢　归骑之逶迤鼓之以琴瑟侑之以筐篚衢尊意洽　场藿思苗赋我有嘉宾之诗奏君臣相悦之乐踟　蹰西日吟玩乘风不知衷情之发于翰墨也今年通闰月入夏展春辉楼下风光晚城隅宴赏归九歌扬政要六舞散朝衣天喜时相合人和事不违礼中推意厚乐处感心微别赏阳台乐前旬暮雨飞　　同二相已下群官乐游园宴二相谓
张说宋璟

　　　　　　　　　　　　　　　　同前巽日岩廊暇需云宴乐初万方朝玉帛千品会簪裾地入南山近城分北斗余池塘垂柳密原隰野花疏帟幕看逾暗歌钟听自虚兴阑归骑转还奏弼违书　　集贤书院成送张说上集贤学士赐宴得珍字　　　　　　　　　　　　　　　　同前广学开书院崇儒引席珍集贤招衮职论道命台臣礼乐沿今古文章革旧新献酬尊俎列宾主位班陈节变云初夏时移气尚春所希光史册千载仰兹晨　　端午武成殿宴群臣　　　　　　同前端午临中夏时清日复长盐梅已佐鼎曲□且传觞事古人留迹年深缕积长当轩知槿茂向水觉芦香亿兆同归寿群公共保昌忠贞如不替贻厥后昆芳　　春中兴庆宫酺宴并
序
　　　同前
　夫抱器怀才含仁蓄德可以坐而论道者我于是　乎辟重门以纳之作扞四方折冲万里可运筹帷　幄者我于是乎悬重禄以待之是故外无金革之　虞朝有搢绅之盛所以岩廊多暇垂拱无为不言　而海外知归不教而寰中自肃元亨之道其在兹　乎况乎天地交而万物通阴阳和而四时序所宝　者粟所贵者贤故以宵旰为怀黎元在念尽力沟　洫不知宫室之已卑致敬鬼神不知饮食之斯薄　往以仲冬建子南至初阳爰诏司存式陈郊祀挹　中外之诚请答人神之厚眷烟归太乙礼备上元　足以申昭报之情足以极严禋之道然心融万类　归雷雨之先春庆洽百僚象云天而高宴岁二月　地三秦水泛泛而龙池满日迟迟而凤楼曙青门　左右轩庭映梅柳之春紫陌东西帟幕动烟霞之　色撞钟伐鼓云起雪飞歌一声而酒一杯舞一曲　而人一醉诗以言志思吟湛露之篇乐以忘忧□　运临汾之笔九达长安道三阳别馆春还将听朝暇回作豫游晨不战要荒服无刑礼乐新合酺覃土宇欢宴接群臣玉斝飞千日琼筵荐八珍舞衣云曳影歌扇月开轮伐鼓鱼龙杂撞钟角抵陈曲终酣兴晚须有醉归人　　左丞相说右丞相璟太子少傅干曜同日上官　　命宴东堂赐诗　　　　　　　　同前赤帝收三杰黄轩举二臣由来丞相重分掌国之钧我有握中璧双飞席上珍子房推道要仲子讶风神复辍台衡老将为调护人鹓鸾同拜日车骑拥行尘乐聚南宫宴觞连北斗醇俾予成百揆垂拱问彝伦　　中和节赐百官燕集因示所怀　　德宗至化恒在宥保和兹息人推诚抚诸夏与物长为春仲月风景暖禁城花柳新芳时协金奏赐宴同群臣丝竹岂云乐忠贤惟所亲庶洽朝野意旷然天地均　　重阳日赐宴曲江亭赋六韵诗用清字并
序

　　　　　　　　　　　　　　　　同前　朕在位仅将十载实赖忠贤左右克致小康是以　择三令节锡兹宴赏俾大夫卿士得同欢洽也夫　共其戚者同其休有其初者贵其终咨尔群寮顺　朕不暇乐而能节职思其忧咸若时则庶乎理矣　因重阳之会聊示所怀早衣对庭燎躬化勤意诚时此万机暇适与佳节并曲池洁寒流芳菊舒金英乾坤爽气满台殿秋光清朝野庆年丰高会多欢声永怀无荒戒良士同斯情　　麟德殿宴百寮　　　　　　　　同前忧勤承圣绪开泰喜时康恭己临群后垂衣御八荒务闲春向暮朝罢日犹长紫殿初筵列彤庭广乐张成功归辅弼致理赖忠良共此欢娱事千秋乐未央　　中和节赐群臣宴赋七韵　　　　同前东风变梅柳万汇生春光中和纪月令方与天地长耽乐岂予尚懿兹时景良庶遂亭育恩同致寰海康君臣永终始交泰符阴阳曲沼水新碧华林桃稍芳胜赏信多欢戒之在无荒　　恩制赐食于丽正殿书院宴赋得林字
　　　　　　　　　　　　　　　　张说东壁图书府西园翰墨林诵诗闻国政讲易见天心位窃和羹重恩叨醉酒深缓歌春兴曲情竭为知音　　三月二十日诏宴乐游园赋得风字　　　　　　　　　　　　　　　　前人乐游形胜地表里望郊宫北阙连天顶南山对掌中皇恩贷芳月旬宴美成功鱼戏芙蓉水莺啼杨柳风春光看欲暮天泽恋无穷长□招斜日留光待曲终　　奉和圣制同二相已下群官乐游园宴　　　　　　　　　　　　　　　　崔尚春日照长安皇恩宠庶官合钱承罢宴赐帛复追欢供帐凭高列城池入迥宽花催相国醉鸟和乐人弹北阙云中见南山树杪看乐游宜缔赏舞咏惜将阑　　恩赐乐游园宴应制　　　　　张九龄宝筵延厚命供帐序群公形胜宜春接威仪建礼同晞阳人似露解愠物从风朝庆千龄始年华二月中辉光遍草木和气发丝桐岁岁无为化宁知乐九功　　奉和圣制赐史供奉曲江宴应制　王维侍从有邹枚琼筵就水开言陪柏梁宴新下建章来对酒山河满移舟草树回天文同丽日驻景惜行杯　　群玉殿赐宴并
序
　　　　宋蔡襄
　臣蒙恩宣召再至龙图阁观书群玉殿曲宴伏以　数千年间无此盛事臣忝职翰墨荣遇非常谨赋　拙诗一首备载本末上干圣览无任战越之至治道承炎历皇基亘万年深仁涵海岳至德着坤干文物归元首臣邻悉巨贤蓼萧思及下奕叶力追先昕色方群进胪音忽四传衣冠纷杂沓台殿郁蝉蜎宝字藏三圣瑶图秘九天荣河祥气彻昭汉晓光旋磊砢珠玑在峥嵘岁月迁家声终卓越上意益恭虔书观开铺首宸毫落彩笺烟云初不定鸾凤互相鲜拜赐兼金重珍藏尺璧全人人皆自得事事独超前睿藻敦风教冥搜出化权来从玉山府远过柏梁篇回驭临高馆推恩锡广筵迷魂游帝所休应动星躔申命严樽俎新章被管弦千龄叨际会旷古绝夤缘大施难论报精神第祝延惟应歌盛美药石可磨镌　　冬至日赐右春坊赞善梁潜　　明仁宗侍从有佳士朝端斯得人夙昔自乡至接见情益亲旦夕资论纳岂独词华新仲冬风日喧和气如阳春湛湛樽中酒欢然对良晨　　冬至赐赞善徐好古　　　　　　同前清朝盛文治辅德资儒耆念彼筋力倦趋朝谅非宜赋诗有佳致纳诲多良规起予得深趣欢怀浩无涯新阳届初复况此承平时酬劳有尊酒庶以劳期颐　　二年十一月和暖如春上游观上苑召侍臣危　　素宋濂詹同吴琳及观等赐宴于奉天门东紫　　阁蒙御制一序赐之曰卿等各赋一诗以述今　　日之乐观诗曰　　　　　　　　魏观深冬晴暖动逾旬内苑游观诏侍臣五色庆云开凤尾九重丽日绕龙鳞和鸾喜奉彤车御式燕惭叨紫阁宾淑气已从天上转人间无地不阳春
　君臣部杂录
礼记礼运君臣相正国之肥也
左传襄公二十二年晏子曰君人执信臣人执共忠信笃敬上下同之天之道也昭公二十六年晏子曰君令臣共礼也君令而不违臣共而不贰礼之善物也孝经广要道章敬其君则臣悦
管子宙合篇夫天地一险一易若鼓之有揨擿挡则击天地万物之橐宙合有橐天地左操五音右执五味此言君臣之分也君出令佚故立于左臣任力劳故立于右夫五音不同声而能调此言君之所出令无妄也而无所不顺顺而令行政成五味不同物而能和此言臣之所任力无妄也而无所不得得而力务财多故君出令正其国而无齐其欲一其爱而无独与是王施而无私则海内来宾矣臣任力同其忠而无争其利不失其事而无有其名分敬而无妒则夫妇和勉矣君失音则风律必流流则乱败臣离味则百姓不养百姓不养则众散亡君臣各能其分则国宁矣故名之曰不德法法篇凡人君之德行威严非独能尽贤于人也曰人君也故从而贵之不敢论其德行之高卑有故为其杀生急于司命也富人贫人使人相畜也贵人贱人使人相臣也人主操此六者以畜其臣人臣望此六者以事其君君臣之会六者谓之谋六者在臣期年臣不忠君不能夺在子期年子不孝父不能夺故春秋之际臣有□其君子有□其父者得此六者而君父不智也君臣篇为人君者修官上之道而不言其中为人臣者比官中之事而不言其外君道不明则受令者疑权度不一则修义者惑民有疑惑贰豫之心而上不能匡则百姓之与闲犹揭表而令之止也是故能象其道于国家加之于百姓而足以饰官化下者明君也能上尽言于主下致力于民而足以修义从令者忠臣也上惠其道下敦其业上下相希若望参表则邪者可知也天有常象地有常形人有常礼一设而不更此谓三常兼而一之人君之道也分而职之人臣之事也君失其道无以有其国臣失其事无以有其位然则上之畜下不妄而下之事上不虚矣上之畜下不妄则所出法制度者明也下之事上不虚则循义从令者审也上明下审上下同德代相序也君不失其威下不旷其产而莫相德也是以上之人务德而下之人守节义礼成形于上而善下通于民则百姓上归亲于主而下尽力于农矣故曰君明相信五官肃士廉农愚商工愿则上下体而外内别也民性因而三族制也夫为人君者荫德于人者也为人臣者仰生于上者也为人上者量功而食之以足为人臣者受任而处之以教布政有均民足于产则国家丰矣以劳受禄则民不幸生刑罚不颇则下无怨心名正分明则民不惑于道道也者上之所以导民也是故道德出于君制令传于相事业程于官百姓之力也胥令而动者也是故君人也者无贵如其言人臣也者无爱如其力言下力上而臣主之道毕矣是故主画之相守之相画之官守之官画之民役之则又有符节印玺典法策籍以相揆也此明公道而灭奸伪之术也论材量能谋德而举之上之道也专意一心守职而不劳下之事也为人君者下及官中之事则有司不任为人臣者上共专于上则人主失威是故有道之君正其德以□民而不言智能聪明智能聪明者下之职也所以用智能聪明者上之道也上之人明其道下之人守其职上下之分不同任而复合为一体是故知善人君也身善人役也君身善则不公矣人君不公常惠于赏而不忍于刑是国无法也治国无法则民朋党而下比饰巧以成其私法制有常则民不散而上合竭情以纳其忠是以不言智能而顺事治国患解大臣之任也不言于聪明而善人举奸伪诛视听者众也是以为人君者坐万物之原而官诸生之职者也选贤论材而待之以法举而得其人坐而取其福不可胜收也官不胜任□走而奉其败事不可胜救也而国未尝乏于胜任之士上之明适不足以知之是以明君审知胜任之臣者也故曰主道得贤材遂百姓治治乱在主而已矣故曰主身者正德之本也官治者耳目之制也身立而民化德正而官治治官化民其要在上是故君子不求于民是以上及下之事谓之矫下及上之事谓之胜为上而矫悖也为下而胜逆也国家有悖逆反迕之行有十主民者失其纪也是故别交正分之谓理顺理而不失之谓道道德定而民有轨矣有道之君者善明设法而不以私防者也而无道之君既已设法则舍法而行私者也为人上者释法而行私则为人臣者援私以为公公道不违则是私道不违者也行公道而托其私焉寖久而不知奸心得无积乎奸心之积也其大者有侵逼杀上之祸其小者有比周内争之乱此其所以然者由主德不立而国无常法也主德不立则妇人能食其意国无常法则大臣敢侵其势大臣假于女之能以规主情妇人嬖宠假于男之知以援外权于是乎外夫人危太子兵乱内作以召外寇此危君之征也有道之君上有五官以牧其民则众不敢逾轨而行矣下有五横以揆其官则有司不敢离法而使矣朝有定度衡仪以尊主位衣服緷絻尽有法度则君体法而立矣君据法而出令有司奉命而行事百姓顺上而成俗着久而为常犯俗离教者众共奸之则为上者佚矣天子出令于天下诸侯受令于天子大夫受令于君子受令于父母下听其上弟听其兄此至顺矣衡石一称斗斛一量丈尺一綧制戈兵一度书同名车同轨此至正也从顺独逆从正独辟此犹夜有求而得火也奸伪之人无所伏矣此先王之所以一民心也是故天子有善让德于天诸侯有善庆之于天子大夫有善纳之于君民有善本于父庆之于长老此道法之所从来是治本也是故岁一言者君也时省者相也月稽者官也务四支之力修耕农之业以待令者庶人也是故百姓量其力于父兄之间听其言于君臣之义而官论其德能而待之大夫比宫中之事不言其外而相为常具以给之相总要者官谋士量实义美匡请所疑而君发其明府之法瑞以稽之立三阶之上南面而受要是以上有余日而官胜其任时令不淫而百姓肃给唯此上有法制下有分职也四称篇桓公问于管子曰寡人幼弱惛愚不通诸侯四邻之义仲父不当尽语我昔者有道之君乎吾亦鉴焉管子对曰夷吾之所能与所不能尽在君所矣君胡有辱令桓公又问曰仲父寡人幼弱惛愚不通四邻诸侯之义仲父不当尽告我昔者有道之君乎吾亦鉴焉管子对曰夷吾闻之于徐伯曰昔者有道之君敬其山川宗庙社稷及至先故之大臣收聚以忠而大富之固其武臣宣用其力圣人在前贞廉在侧竞称于义上下皆饰形正明察四时不贷民亦不忧五谷蕃殖外内均和诸侯臣伏国家安宁不用兵革受其币帛以怀其德昭受其令以为法式此亦可谓昔者有道之君也桓公曰善哉桓公曰仲父既已语我昔者有道之君矣不富尽语我昔者无道之君乎吾亦鉴焉管子对曰今若君之美好而宣通也既宫职美道又何以闻恶为桓公曰是何言邪以缘吾何以知其美也以素缘素吾何以知其善也仲父已语我其善而不语我其恶吾岂知善之为善也管子对曰夷吾闻之于徐伯曰昔者无道之君大其宫室高其台榭良臣不使谗贼是舍有家不治借人为图政令不善墨墨若夜辟若野兽无所朝处不修天道不鉴四方有家不治辟若生狂众所怨诅希不灭亡进其谀优繁其钟鼓流于博塞戏其工瞽诛其良臣敖其妇女獠猎毕弋暴遇诸父驰骋无度戏乐笑语式政既輮刑罚则烈内削其民以为攻伐辟犹漏釜岂能无竭此亦可谓昔者无道之君矣桓公曰善哉桓公曰仲父既已语我昔者有道之君与昔者无道之君矣仲父不当尽语我昔者有道之臣乎吾以焉管子对曰夷吾闻之徐伯曰昔者有道之臣委质为臣不宾事左右君知则仕不知则已若有事必图国家遍其发挥循其祖德辩其顺逆推育贤人谗慝不作事君有义使下有礼贵贱相亲若兄若弟忠于国家上下得体居处则思义语言则谋谟动作则事居国则富处军则克临难据事虽死不悔近君为拂远君为辅义以与交廉以与处临官则治酒食则慈不谤其君不毁其辞君若有过进谏不疑君若有忧则臣服之此亦可谓昔者有道之臣矣桓公曰善哉桓公曰仲父既已语我昔者有道之臣矣不当尽语我昔者无道之臣乎吾亦鉴焉管子对曰夷吾闻之于徐伯曰昔者无道之臣委质为臣宾事左右执说以进不蕲亡己遂进不退假宠鬻贵尊其货贿卑其爵位进曰辅之退曰不可以败其君皆曰非我不仁群处以攻贤者见贤若货见贱若过食于货贿竞于酒食不与善人唯其所事倨敖不恭不友善士谗贼与斗不弥人争唯趣人诏湛湎于酒行义不从不修先故变易国常擅创为令迷惑其君生夺之政保贵宠矜迁损善士捕援货人入则乘等出则党骈货贿相入酒食相亲俱乱其君君若有过各奉其身此亦谓昔者无道之臣桓公曰善哉明法解人主者擅生杀处威势操令行禁止之柄以御其群臣此主道也人臣者处卑贱奉主令守本任治分职此臣道也故主行臣道则乱臣行主道则危故上下无分君臣共道乱之本也故明法曰君臣共道则乱人主之所以制臣下者威势也故威势在下则主制于臣威势在上则臣制于主夫蔽主者非塞其门守其户也然而令不行禁不止所欲不得者失其威势也故威势独在于主则群臣畏敬法政独出于主则天下服德故威势分于臣则令不行法政出于臣则民不听故明主之治天下也威势独在于主而不与臣共法政独制于主而不从臣出故明法曰威不两错政不二门制群臣擅生杀主之分也县令仰制臣之分也威势尊显主之分也卑贱畏敬臣之分也令行禁止主之分也奉法听从臣之分也故君臣相与高下之处也如天之与地也其分画之不同也如白之与黑也故君臣之间明别则主尊臣卑如此则下之从上也如响之应声臣之法主也如影之随形故上令而下应主行而臣从以令则行以禁则止以求则得此之谓易治故明法曰君臣之间明别则易治晏子问上篇景公问晏子曰为君身尊民安为臣事治身荥难乎易乎晏子对曰易公曰何若对曰为君节养其余以顾民则君尊而民安为臣忠信而无逾职业则事治而身荣公又问为君何行则危为臣何行则废晏子对曰为君厚藉敛而托之为民进谗谀而托之用贤远公正而托之不顺君行此三者则危为臣比周以求进逾职业防下隐利而求多从君不陈过而求亲人臣行此三者则废故明君不以邪观民守则而不亏立法仪而不犯苟有所求于民而不以身害之是故刑政安于下民心固于上故察士不比周而进不为苟而求言无阴阳行无内外顺则进否则退不与上行邪是以进不失廉退不失行也景公问晏子曰臣之报其君何以晏子对曰臣虽不知必务报君以德士逢有道之君则顺其令逢无道之君则争其不义故君者择臣而使之臣虽贱亦得择君而事之景公问晏子曰临国□民所患何也晏子对曰所患者三忠臣不信一患也信臣不忠二患也君臣异心三患也是以明君居上无忠而不信无信而不忠者是故君臣同欲而百姓无怨也邓析子君有三累臣有四责何谓三累亲所信一累也以名取士二累也近故疏亲三累也何谓四责受重赏而无功一责也居大位而不治二责也为理而不平三责也宽以御军陈而奔北四责也君无三累臣无四责可为安国家也荀子王霸篇人主不公人臣不忠也人主则外贤而偏举人臣则争职而妒贤是其所以不合之故也吕氏春秋圜道篇天道园地道方圣人法之所以立上下主执圜臣处方方圜不易其国乃昌任数篇古之王者其所为少其所因多因者君术也为者臣道也为则扰矣因则静矣韩子功名篇至治之国君若桴臣若鼓
春秋孔演图正气为帝间气为臣
孔丛子对魏王篇魏王问何如可谓大臣子高答曰大臣者事成主裁其赏事败臣执其咎主任之而无疑臣当之而勿避君总其美臣行其义然则君不猜于臣臣不隐于君故动无过计举无败事是以臣主并各有得也大戴礼卫将军文子篇君虽不量于臣臣不可不量于其君是故君择臣而使之臣择君而事之有道顺命无道横命晏平仲之行也淮南子主术训主道员者运转而无端化育如神虚无因循常后而不先也臣道员者运转而无方论是而处当为事先倡守职分明以立成功也是故君臣异道则治同道则乱各得其宜处其当则上下有以相使也夫人主之听治也虚心而弱意清明而不暗是故群臣辐辏并进无愚智贤不肖莫不尽其能者则君得所以制臣臣得所以事君治国之道明矣人主所任得其人则国家治上下和群臣亲百姓附所任非其人则国家危上下乖群臣怨百姓乱故一举而不当终身伤得失之道权要在主是故绳正于上木直于下非有事焉所缘以修者然也故人主诚正则直士任事而奸人伏匿矣人主不正则邪人得志忠者隐蔽矣权势者人主之车舆也大臣者人主之驷马也体离车舆之安而手失驷马之心而能不危者古今未有也是故舆马不调王良不足以取道君臣不和唐虞不能以为治也说山训上求材臣残木上求鱼臣干谷上求楫而下致船上言若丝下言若纶上有一善下有二誉上有三衰下有九杀缪称训君根本也臣枝叶也根本不美枝叶茂者未之闻也董子上臣事君以人中臣事君以身下臣事君以货春秋繁露天高其位而下其施藏其形而见其光高其位所以为尊也下其施所以为仁也藏其形所以为神见其光所以为明故位尊而施仁藏神而见明者天之行也故为人主者法天之行是故内深藏所以为神外博观所以为明也任群贤所以为受成乃不自劳于事所以为尊也泛爱群生不以喜怒赏罚所以为仁也故为人主者以无为为道以不私为宝立无为之位而乘备具之官足不自动而相者导进口不自言而摈者赞辞心不自虑而群臣效当故莫见其为之而功成矣此人主所以法天之行也为人臣者法地之道暴其形出其情以示人高下险易坚要刚柔肥臞美恶累可就财也故其形宜不宜可得而财也为人臣者比地贵信而悉见其情于主主亦得而财之故王道威而不失为人臣常竭情悉力而见其短长使主上得而器使之而犹地之竭竟其情也故其形宜可得而财也潜夫论明忠篇人君之称莫大于明人臣之誉莫美于忠此二德者古来君臣所共愿也然明不继踵忠不万全者非必愚暗不逮而恶名扬也所道求之非其道之尔夫明据下起忠依上成二人同心其利断金能如此者两誉俱具要在于明操法术自握权秉而已矣所谓术者使下不得欺也所谓权者使势不得乱也术诚明则虽万里之外幽冥之内不得不求□权诚用则远近亲□贵贱贤愚无不归心矣周室之末则不然离其术而舍其权怠于己而恃于人是以公卿不思忠百僚不尽力君王孤蔽于上兆黎冤乱于下故遂衰微侵夺而不振也夫帝王者其利重矣其威大矣徒悬重利足以劝善徒设严威可以惩奸乃张重利以诱民操大威以驱之则举世之人可令冒白刃而不恨赴汤火而不难岂云但率之以共治而不宜哉若鹰也然猎夫御之犹使终日奋击而不敢怠岂有人臣而不可使尽力者乎诗云伐柯伐柯其则不远夫神明之术其在君身而忽之故令臣钳口结舌而不敢言此耳目所以蔽塞聪明所以不得也制下之权日陈君前而君释之故令君臣懈弛而背朝此威德所以不照而功名所以不建也诗云我虽异事及尔同僚我即尔谋听我敖敖夫恻隐人皆有之是故耳闻啼号之音无不为之惨凄悲怀而伤心者目见危殆之事无不为之恻怛惊而赴救之者君臣义重行路礼轻过耳悟目之交未恩未德非贫非贵而犹若此则又况于北面称臣被宠者乎是故进忠扶危者贤不肖之所共愿也诚皆愿之而行违者常苦其道不利而有害言未得言而身败尔历观古来爱君忧主敢言之臣治势一成君自不能乱也况臣下乎法术不明而赏罚不必者虽曰号令然势自乱乱势一成君自不能治也况臣下乎是故势治者虽委之不乱势乱者虽勤之不治也尧舜恭己无为而有余势治也胡亥王莽驰骛势乱也故曰善者求之于势弗责于人是以明王审法度而布教令不行私以欺法不黩教以辱命故臣下敬其言而奉其禁竭其心而称其职此由法术明而威权任也夫术之为道也精微而神言之不足而行有余有余故能兼四海而照幽明权之为势也健悍以大不待贵贱操之者重重故能夺主威而顺当也是以明君未尝示人术而借下权也孔子曰可与权是故圣人显诸仁藏诸用神而化之使民宜之然后致其治而成其功功业□于民美誉传于世然后君乃得称明臣乃得称忠此所谓明据下作忠依上成二人同心其利断金也申鉴杂言或问致治之要君乎曰两立哉非天地不生物非君臣不成治首之者天地也统之者君臣也哉先王之道致训焉故亡斯须之间而违道矣昔有上致圣由教戒因辅弼钦顺四邻故检柙之臣不虚于侧礼度之典不旷于目先哲之言不辍于身非义之道不宣于心是邪僻之气末由入也缺
有间
缺
必
有入之者矣是故僻志萌则僻事作僻事作则正塞正塞则公正亦末由入也矣不任不爱谓之公惟公是从谓之明齐桓公中材也永能成功业由有异焉者矣妾媵盈宫非无爱幸也群臣盈朝非无亲近也然外则管仲射己卫姬色妾非爱也任之也然后知非贤不可任非智不可从也夫此之举弘矣哉膏肓纯白二竖不生兹谓心宁省闼清净嬖孽不生兹谓政平夫膏肓近心而处厄针之不达药之不中攻之不可二竖藏焉是谓笃患故治身治国者唯是之畏人主之患常立于二难之间在上而国家不治难也治国家则必勤身苦思矫情以从道难也有难之难暗主取之无难之难明主居之大臣之患常立于二罪之间在职而不尽忠直之道罪也尽忠直之道焉则必矫上拂下罪也有罪之罪邪臣由之无罪之罪忠臣置之人臣之义不曰吾君能矣不我须也言无补也而不尽忠不曰吾君不能矣不我识也言无益也而不尽忠必竭其诚明其道尽其义斯已而已矣不已则奉身以退臣道也故君臣有异无乖有怨无憾有屈无辱人臣有三罪一曰导非二曰阿失三曰尸宠以非引上谓之导从上之非谓之阿见非不言谓之尸导臣诛阿臣刑尸臣绌进忠有三术一曰防二曰救三曰戒先其未然谓之防发而止之谓之救行而责之谓之戒防为上救次之戒为下下不钳口上不塞耳则可有闻矣有钳之钳犹可解也无钳之钳难矣哉有塞之塞犹可除也无塞之塞其甚矣或曰在上有屈乎曰在上者以义申以义屈高祖虽能申威于秦项而屈于商山四公光武能申于莽而屈于强项令明帝能申令于天下而屈于锺离尚书若秦二世之申欲而非笑唐虞若定陶傅太后之申意而怨于郑是谓不屈不然则赵氏不亡而秦无愆尤故人主以义申以义屈也喜如春阳怒如秋霜威如雷霆之震惠若雨露之降沛然莫能御也或问人君人臣之戒曰莫非戒也请问其要曰君戒专欲臣戒专利患之甚矣原本
缺五字
城重译而献珍非
宝也腹心之人匐匍而献善宝之至矣故明王慎内守除外寇而重内宝云从于龙风从于虎凤仪于韶麟集于孔应也出于此应于彼善则祥祥则福否则眚眚则咎故君子应之盐铁论君笃爱臣尽力上下交让而天下平
说文君者尊也臣者牵也心常牵于君也
黄宪外史夫君者大臣之表也故明主有击壤之歌则大臣有舆人之诵上有画一之谚则下有五□之谣此表树而影必从者也抱朴子官理篇夫君犹器也臣犹物也器小物大不能相受矣文中子问易篇忠臣之事君也尽忠补过君失于上则臣补于下臣谏于下则君从于上此王道所以不跌也两同书君者舟也臣者水也水能浮舟亦能覆舟臣能辅君亦能危君是以三杰用而汉兴六卿强而晋灭陶朱在而越霸田氏盛而齐亡虽任使之同而成败尤异也鹿门隐书不以尧舜之心为君者具君也不以伊尹周公之心为臣者具臣也吹剑录君之视臣如草芥则臣视君如寇雠君虽不君臣不可不臣何至如此不如贾谊云主上遇其臣如犬马彼将犬马自待刘公挚亦云谓人以犬马彼将以犬马自为林下偶谈尧典有君道焉犹易之干也舜典有臣道焉犹易之坤也诗周南召南亦然册府元龟良臣之于君也有股肱之喻有腹心之寄故存则倚任没则追思此哲王之所同也汉氏而下乃有怀其勋烈念其才德形于震悼发乎喟叹以至申命文学颂其画像亲枉舆驾临其馆舍或裒述其懿范或存记其谠言称咏发于章句赗赙越于彝等逮夫罢宴停乐惊食流涕靡涓日而发哀遥望车而增恸极云亡殄瘁之痛深慭遗予之嗟斯足以笃爱贤之心厚同体之义者传所谓听鼓鼙琴瑟而必有所思焉其是之谓矣夫琴瑟是听君子有志义之思卿佐或亏元首有股肱之痛君臣之道不亦重乎粤若天历余分鼎峙立国宋齐而下互专霸业必有良士勤宣令图或经武以着能或纬俗而底绩及夫守节死义先时物故竭诚率职奄忽沦谢是用震悼上心悲涕斯集形于嗟叹发乎言谕乃至撤去盛食具乃素服托深辞干文诔摅哀兴于风什躬设祖奠亲临吊祭易徽名而表行加异数以报功赐予便蕃追□优渥谅非德侔咸一情敦终始者畴克以当之哉传曰礼大臣则不眩盖夫勋德之重位望尊显既注意而属任又改容而体貌斯哲王之懿范也至有虚怀宴见前席咨访或尊以官呼或异其礼数亦有告归谢病加渥缛之赐引年上绶进优崇之秩宠灵焕赫度越彝等皆所以眷待旧老褒显纯懿厚股肱之礼增堂陛之峻者也非夫茂功懿行隽臣硕望其何以当之哉渔樵对问樵者谓渔者曰国家之兴亡与夫才之邪正则固得闻命矣然则何不择其人而用之渔者曰择臣者君也择君者臣也贤愚各从其类而为奈何有尧舜之君必有尧舜之臣有桀纣之君必有桀纣之臣尧舜之臣生于桀纣之世犹桀纣之臣生于尧舜之世必非其所用也西畴常言君臣相与谋谟各由其心之相契而入文帝天资浑厚闻张释之长者之言而悦景帝资禀不及而晁错术数之说得以投之故以德化民克成刑错之风以智驭物循致七国之变一言契合治体以分可不谨夫文脍天下大器也有有此器者有负此器者君者有此器者也臣者负此器者也匹夫有百金之器则必择其负择其负故重其人续志林汉高帝既定天下谓群臣曰运筹帏幄之中决胜千里之外吾不如子房镇国家抚百姓给馈饷不绝粮道吾不如萧何连百万之众战必胜攻必取吾不如韩信三者皆人杰吾能用之此所以取天下也君子曰知人善任使此帝王之略也夫以高帝之雄姿大度而当其任使者又皆天下之才其得天下不亦宜乎虽然高帝固善知人为可尚抑所以任使之道则未免持驾御之术以束缚驰骤之盖有无足多者当韩信为治粟都尉萧何数言其奇而高帝故不用殆欲激之使亡尔既亡而追得之则信以为必死矣反遽拜之为大将使其以任遇太重为过望效死以酬恩不复叛而信遂谓汉遇我厚也此在其术中而不知者也郦食其为汉谋挠楚欲立六国后高帝非不知六国后不可立也而以问良是特以尝其心焉耳盖良始惟为韩报仇又尝说项梁立韩诸公子横成君成为王而己为韩司徒而后又自褒中去汉而归韩高帝恐良终为韩不为汉故因疑其谋以尝良岂果不知六国后不当立哉而子房固且力陈其难以为不可此又在其术中而不知者也萧何与高帝同起事膺专任守关中汉廷诸臣功无与比盛高帝恐其脱自骄以取祸故遣卒为卫又系之廷尉以抑折之使自谨守以保令终非诚疑何也设诚疑之则已以待韩彭者待之矣而何至自污以求免此又在其术中而不知者也嗟乎三子者皆人杰然役于高帝术中而皆不知而高帝既知三子之为人杰矣乃徒以术御之不复知有忠信之为道君臣之际其不俱可惜哉且吾闻之舜之于十二牧武王之于十臣其君臣之相与无非忠信之道焉上以诚求下下以诚事上元首股肱视同一体乌有所谓相持之术哉呜呼此古帝王之所以为盛也高帝非不得天下也然其君臣之际如此其有愧于古帝王也夫魏征尝言于唐太宗曰愿陛下俾臣为良臣无俾臣为忠臣也君子曰人臣委质以事君其义一也而以为有良臣忠臣之异者则以其君有道无道有不同焉耳人君有道人臣直道以事之而得明哲以保身故谓之良臣君臣之名两全而无失此处君臣之常者也人君无道人臣不容于直道而杀身以殉之故谓之忠臣君臣之名两败而不全此处君臣之变者也是故有禹汤文武之为君则皋陶伊尹周召之流因而为良臣有夏桀殷纣之为君则龙逢比干之流因而为忠臣呜呼使其君为桀纣而己为龙逢比干之为此岂人臣之所愿乎宜乎魏征拳拳焉以为太宗告也且三代而下受谏如太宗之为君尽谏如魏征之为臣可谓各极其志无愧乎君明臣良者矣而征犹为是言何哉呜呼此政征之所为善谏者也征之意以谓君有道则臣得为良臣君无道则臣必为忠臣愿陛下为有道无为无道苟为无道则臣将必为忠臣矣是殆欲绳其君使不得为无道云耳不然则忠良虽异称要皆美名而征亦何择焉盖征非为其身谋实为其君计藉令其君以无道见丑于天下后世而已独以忠节闻孰与君都显号臣荷美名而臣主之善两立也抑征之为是言盖亦深知太宗之足以为有道矣苟太宗果不足与为有道也则与龙逢比干游于地下征其宁有贬哉幸而太宗力致贞观之治而终为有道之君虽征之所以谏之者非一端安知非忠臣良臣之论有以启之也虽然良臣未始不为忠而忠臣未有不为良者也征之此言抑有所矫而言之世有庸回之臣韦脂塞默惟以持禄固位为务者将必坐视其君之昏愚暴戾而无所匡救因据魏征良臣之言以为解卒致臣主有两败之祸呜呼此又征之罪人也哉野航史话人主假少君之术以见所嬖者有矣无如唐太宗假以见马周真君臣知契千古一人也寓简人臣虽得君要须使人主尊敬而惮不可狎也故言听谏行而不敢忽汲长孺之于汉武帝魏郑公之于唐文皇正如此使其身得以亲近而易之则其言亦轻矣宫之奇少长于君君昵之虽谏将不听已为敌国所料矣稿简赘笔阮嗣宗□怀诗云周周尚衔羽蛩蛩亦念饥周周鸟名垂头屈尾饮于河则没常衔鸟羽然后得饮北有兽曰蛩蛩蛩蛩能择美草距虚负之而走以喻君臣相须而济书蕉宋君崇礼儒臣过于汉唐正史所遗有二其一真宗临杨砺之丧降辇步吊重其清介也其一富弼母卒仁宗为之罢春宴虽三代令主不过此也其后徽宗之于蔡京王黼南宋之待秦桧冑似道恩礼倍此其前之如荡子之交狎客后之则如弱主之畏豪奴书之秪辱耳贤奕王先生鏊曰上下交而其志同不交之弊未有如近世之甚者君臣相见止于视朝数刻章奏批答相关接刑名法度相维持而已非独沿袭故事亦其地势使然则莫若复内朝之法盖天有三垣天子象之正朝象太微也外朝象天下也内朝象紫微也自古然矣国朝奉天殿即古之正朝也奉天门即古之外朝也华盖谨身武英等殿则内朝之遗制乎洪武永乐以来常奏对便殿今内朝无复临御常朝之后人臣无复进见故上下之情壅而不通天下之弊由是而积矣夫外朝以正上下之分内朝以通远近之情大臣或三日五日一次起居侍从台谏各一员上殿轮对诸司有事咨决与大臣面议之不时引见群臣凡谢恩辞见之类皆得上殿陈奏虚心而问之和颜色而道之虽身居九重而天下之事灿然毕陈于前矣
