
　国号部考
　　陶唐氏
帝尧建国号曰唐
按史记五帝本纪不载　按刘恕外纪尧年十三佐挚封植受封于年十五改国于唐故号唐氏　　有虞氏
帝舜建国号曰虞
按史记五帝本纪虞舜者名曰重华

注
索隐曰虞国名
按尚书孔序注帝舜姓姚氏国号有虞
按路史帝舜有虞氏其先国于虞始为虞氏
　　夏后氏
大禹建国号曰夏
按史记夏本纪禹即天子位南面朝天下国号曰夏后按路史禹封高密处于栎是为有夏曰夏伯

注
王充云尧以唐侯嗣位舜以虞地得达禹繇夏　起汤自商兴皆本兴昌之地为号重本不忘始也　　商成汤建国号曰商
按史记殷本纪不载　按通鉴前编商王践天子位于亳定都建国号曰商盘庚改国号曰殷
按书经盘庚上盘庚迁于殷

蔡
传
周氏曰商人称殷自盘庚始自此以前惟称商　自盘庚迁都之后于是殷商兼称或只称殷按史记殷本纪帝盘庚之时殷已都河北盘庚渡河南复居成汤之故居乃五迁无定处殷民咨胥皆怨不欲徙盘庚告谕诸侯大臣乃遂涉河南治亳注
郑元曰治于亳之殷地商家自此徙改号曰殷按竹书纪年成汤注商人后改天下之号曰殷　　周武王定天下仍太王之国号曰周
按史记周本纪不载　按尚书孔序注周武王有天下号也按通鉴前编殷王小乙二十有六祀古公亶父自豳迁于岐改国号曰周　　秦
始皇帝并天下仍周封号曰秦
按史记秦始皇本纪不载　按秦本纪秦非子居犬丘周孝王使主马于汧渭之间马大蕃息孝王曰昔柏医为舜主畜畜多息故有土赐姓嬴今其后世亦为朕息马朕其分土为附庸邑之秦使复续嬴氏祀号曰秦嬴　　汉
高帝建国号曰汉
按史记汉书高帝本纪不载　按魏书崔元伯传元伯为黄门侍郎议曰汉王定三秦灭强楚遂以汉为号　　魏
文帝受汉禅仍汉封号曰魏
按魏志武帝本纪汉献帝建安十八年五月丙申天子使御史大夫郗虑持节策命公为魏公　按文帝本纪注献帝传曰辛未魏王登坛受禅公卿列侯陪位燎祭天地五岳四渎曰汉历世二十有四践年四百二十有六四海困穷王纲不立五纬错行灵祥并见推术数者占之古道咸以为天之历数运终兹世凡诸嘉祥民神之意比昭有汉数终之极魏家受命之符汉主以神器宜授于臣宪章有虞致位于丕丕祗承皇象敢不钦承谨择元日登坛受帝玺绶告类于尔大神唯尔有神尚飨永吉兆民之望祚于有魏世享　　晋
武帝受魏禅仍魏封号曰晋
按晋书文帝本纪魏甘露三年五月天子封帝为晋公晋国置官司焉　按武帝本纪泰始元年冬十二月景寅设坛于南郊百僚在位柴燔告类于上帝曰魏帝稽协皇运绍天明命以命炎魏室多故几于颠坠实赖有晋匡拯之德用获保厥肆祀弘济于艰难此则晋之大有造于魏也诞维四方罔不祗顺敬简元辰升坛受禅告类上帝永答众望　　宋
武帝受晋禅仍晋封号曰宋
按宋书武帝本纪晋义熙十二年十月天子诏高祖进位相国总百揆封十郡为宋公永初元年夏六月丁卯设坛于南郊即皇帝位柴燔告天策曰晋帝以卜世告终历数有归钦若景运以命于裕敬简元辰升坛受禅告类上帝用酬万国之情克隆天保永祚于有宋惟明灵是飨按玉堂鉴纲武帝仕晋为太尉封宋王受恭帝禅国号宋　　南齐
高帝受宋禅仍宋封号曰齐
按南齐书高帝本纪宋升明三年三月甲辰宋帝诏太祖进位相国总百揆封十郡为齐公四月癸酉诏进齐公爵为王辛卯宋帝禅位诏曰相国齐王天诞圣河岳炳灵拯倾扶危澄氛靖乱狱讼去宋讴歌适齐天之历数皎焉攸征朕逊位别宫敬禅于齐建元元年夏四月甲午上即皇帝位于南郊按魏书孝文帝本纪太和三年萧道成废其主刘准而僣立自号曰齐　　梁
武帝受齐禅仍齐封号曰梁
按梁书武帝本纪齐中兴元年十二月齐帝诏高祖进位相国总百揆封十郡为梁公天监元年夏四月丙寅高祖即皇帝位于南郊设坛柴燔告类于天曰齐氏以历运斯既否终则亨钦若天应以命于衍敬简元辰恭兹大礼升坛受禅告类上帝克播休祉以弘盛烈式传厥后用永保于我有梁惟明灵是飨按魏书宣武帝本纪景明三年夏四月萧衍废其主宝融而僣立自称曰梁　　陈
武帝受梁禅仍梁封号曰陈
按陈书武帝本纪梁太平二年九月梁帝诏进高祖位相国总百揆封十郡为陈公永定元年冬十月乙亥高祖即皇帝位于南郊柴燎告天曰梁氏以圮剥荐臻历运有极钦若天应以命于霸先敬简元辰升坛受禅告类上帝用答民心永保于我有陈惟明灵是飨按北齐书文宣帝本纪天保八年陈霸先弒其主方智自立是为陈　　北魏
道武帝天兴元年诏建国号曰魏
按魏书道武帝本纪天兴元年六月丙子诏有司议定国号群臣曰昔周秦以前世居所生之土有国有家及王天下即承为号自汉以来罢侯置守时无世继其应运而起者皆不由尺土之资今国家万世相承启基云代臣等以为若取长远应以代为号诏曰昔朕远祖御幽都控制遐国虽践王位未定九州逮于朕躬处百代之季天下分裂诸华之主民俗虽殊抚之在德故躬率六军扫平中土凶逆荡除遐迩率服宜仍先号以为魏焉布告天下咸知朕意按北史崔宏传宏为黄门侍郎与张衮对总机要草创制度时诏有司议国号宏议曰三皇五帝之立号也或因所生之土或以封国之名故虞夏商周始皆诸侯及圣德既隆万国宗戴称号随本不复更立唯商人屡徙改号曰殷然犹兼行不废始基之号故诗云殷商之旅此其义也国家虽统北方广漠之土逮于陛下应运龙飞虽曰旧邦受命维新以是登国之初改代曰魏慕容永亦奉进魏土夫魏者大名州之上国斯乃革命之征验利见之元符也臣愚以为宜号为魏道武从之于是称魏　　北齐
文宣帝受魏禅仍魏封号曰齐
按北齐书文宣帝本纪魏武定八年三月辛酉进封齐王夏五月戊午即皇帝位于南郊柴燎告天曰魏帝以卜世告终上灵厌德钦若昊天允归大命以禅于臣洋敬简元辰升坛受禅肆类上帝以答万国之心永隆嘉祚保佑有齐以被于无穷之祚　　北周
孝闵帝受魏禅仍魏封号曰周
按周书孝闵帝本纪魏恭帝三年十二月丁亥魏帝诏以岐阳之地封帝为周公庚子禅位于帝元年春正月辛丑即天王位戊申诏曰上天有命革魏于周致予一人受兹大号　　隋
文帝受周禅仍周封号曰隋
按隋书文帝本纪周大象二年五月静帝即位九月封高祖为隋国公大定元年二月周帝禅位于隋　　唐高祖受隋禅仍周封号曰唐
按唐书高祖本纪不载　按玉堂鉴纲帝祖虎仕西魏有功封陇西公父□于周世封唐公渊袭爵隋末起兵受恭帝禅国号唐中宗嗣圣七年太后临朝称制改国号曰周（即武后天授元年）

按唐书武后本纪后专宠与政高宗崩皇太子即位尊后为皇太后临朝称制光宅元年二月戊午废皇帝为庐陵王幽之天授元年九月壬午改国号周按通鉴纲目嗣圣七年侍御史傅游艺上表请改国号曰周赐皇帝姓武氏太后不许擢游艺为给事中于是百官宗戚百姓合六万余人俱上表如游艺所请太后可之御则天楼赦天下以唐为周神龙元年中宗复即帝位复国号曰唐
按唐书中宗本纪中宗即皇帝位皇太后临朝称制嗣圣元年正月废居于均州又迁于房州圣历二年复为皇太子太后老且病神龙元年正月张柬之等以羽林兵讨乱甲辰皇太子监国丙午复于位二月甲寅复国号唐　　后梁
太祖开平元年建国号曰梁
按五代史梁太祖本纪开平元年夏四月甲子皇帝即位国号梁　　后唐
庄宗同光元年即皇帝位仍国号曰唐
按五代史唐庄宗本纪同光元年夏四月己巳皇帝即位国号唐按通鉴纲目唐庄宗同光四年夏四月有司议即位礼李绍真孔循以为唐运已尽宜自建国号监国问左右何谓国号对曰先帝赐姓于唐为唐复雠故称唐今梁朝之人不欲殿下称唐耳监国曰吾年十三事献祖献祖以吾宗属视吾犹子又事武皇先帝垂五十年经纶攻战未尝不预武皇之基业则吾之基业也先帝之天下则吾之天下也安有同家而异国乎李琪曰若改国号则先帝遂为路人梓宫安所托乎不惟殿下不忘三世旧君吾曹为人臣者能自安乎前代以旁支入继多矣宜用嗣子柩前即位之礼众从之监国服斩衰于柩前即位百官缟素既而御衮冕受册百官吉服称贺　　后晋
高祖天福元年建国号曰晋
按五代史晋高祖本纪天福元年十一月丁酉皇帝即位国号晋按辽史太宗本纪天显十一年冬十月甲子封敬瑭为晋王丁卯召至赐坐上从容语之曰吾三千里举兵而来一战而胜殆天意也观汝雄伟弘大宜受兹南土世为我旧辅遂命有司设坛晋阳备礼册命十一月丁酉册敬瑭为大晋　　后汉
高祖建国号曰汉
按五代史汉高祖本纪不载　按辽史太宗本纪大同元年二月辛未河东节度使北平王刘知远自立为帝国号汉按通鉴纲目汉高祖天福十二年晋主知远入大梁诸镇多降始改国号曰汉仍称天福年曰余未忘晋也　　后周
太祖广顺元年建国号曰周
按五代史周太祖本纪广顺元年春正月丁卯皇帝即位国号周　　辽
太宗大同元年建国号曰辽
按辽史太宗本纪大同元年二月丁巳建国号大辽　　宋太祖建隆元年建国号曰宋
按宋史太祖本纪建隆元年春正月乙巳定有天下之号曰宋　　金
太祖收国元年建国号曰金
按金史太祖本纪收国元年正月壬申朔即皇帝位上曰辽以宾铁为号取其坚也宾铁虽坚终亦变坏惟金不变不坏金之色白完颜部色尚白于是国号大金　按礼志收国元年春正月壬申朔诸路官民耆老毕会议创新仪奉上即皇帝位阿离合懑宗翰乃陈耕具九祝以辟土养民之意复以良马九队队九匹别为色并介胄弓矢矛剑奉上国号大金建元收国　　元
世祖至元八年建国号曰元
按元史世祖本纪至元八年十一月壬戌建国号曰大元诏曰诞膺景命奄四海以宅尊必有美名绍百王而纪统肇从隆古匪独我家且唐之为言荡也尧以之而着称虞之为言乐也舜因之而作号驯至禹兴而汤造互名夏大以殷中世降以还事殊非古虽乘时而有国不以利而制称为秦为汉者着从初起之地名曰隋曰唐者因即所封之爵邑是皆徇百姓见闻之狃习要一时经制之权宜概以至公不无少贬我太祖圣武皇帝握干符而起朔土以神武而膺帝图四震天声大恢土宇舆图之广历古所无顷者耆宿诣庭奏章申请谓既成于大业宜早定于鸿名在古制以当然于朕心乎何有可建国号曰大元盖取易经干元之义兹大冶流形于庶品孰名资始之功予一人底宁于万邦尢切体仁之要事从因革道协天人于戏称义而名固匪为之溢美孚休惟永尚不负于投艰嘉与敷天共隆大号　　明
太祖洪武元年建国号曰明
按明昭代典则洪武元年春正月乙亥太祖即皇帝位诏曰朕惟中国之君自宋运既终天命真人于沙漠入中国为天下主传及子孙百有余年今运既终海内疆土豪杰分争朕本淮右庶民荷上天眷顾祖宗之灵遂乘逐鹿之秋致英贤于左右凡两淮两浙江东江西湖湘汉沔闽广山东及西南诸郡各处寇攘屡命大将军与诸将校奋扬威武已皆戡定民安田里今文武大臣百司众庶合辞劝进尊朕为皇帝以主黔黎勉徇余情于吴二年正月初四日告祭天地于钟山之阳即皇帝位于南郊定有天下之号曰大明以吴二年为洪武元年布告天下咸使闻知　国号部总论
白虎通
　　号
夏殷周者有天下之大号也百王同天下无以相别改制天下之大礼号以自别于前所以表着己之功业也必改号者所以明天命已着欲显扬己于天下也己复袭先王之号与继体守文之君无以异也不显不明非天意也故受命王者必择天下美号表着己之功业明当致施是也所以预自表克于前也不以姓为号何姓者一字之称也尊卑所同也诸侯各称一国之号而有百姓矣天子至尊即备有天下之号而兼万国矣夏者大也明当守持大道殷者中也明当为中和之道也闻也见也谓当道着见中和之为也周者至也密也道德周密无所不至也何以知即政立号也诗云命此文王于周于京此改号为周易邑为京也春秋传曰王者受命而王必择天下之美号以自号也五帝无有天下之号何五帝德大能禅以民为子成于天下无为立号也或曰唐虞者号也唐荡荡也荡荡者道德至大之貌也虞者乐也言天下有道人皆乐也故论语曰唐虞之际帝喾有天下号曰高辛颛顼有天下号曰高阳黄帝有天下号曰有熊者独宏大道德也高阳者阳犹明也道德高明也高辛者道德大信也
　国号部纪事
魏志文帝本纪注太史丞许芝条魏代汉见谶纬于魏王曰春秋佐助期曰汉以许昌失天下故白马令李云上事曰许昌气见于当涂高当涂高者当昌于许当涂高者魏也象魏者两观阙是也当道而高大者魏魏当代汉今魏基昌于许汉征绝于许乃今效见如李云之言许昌相应晋书惠帝本纪永兴二年六月李雄僣即皇帝位国号蜀通鉴纲目晋惠帝光熙元年六月成都王雄称成皇帝国号大成按华阳国志作国号
太武蜀录亦作大成

前赵录刘渊为大单于有众五万都于离石曰帝王岂有常哉惟德所授耳今见众十万皆一当晋十鼓行而摧乱晋如拉枯耳上可成汉高之业下不失为魏武虽然晋人未必同我汉有天下世长恩德结于人心是以昭烈崎岖于一州之地而能抗衡于天下吾又汉氏之甥约为兄弟兄亡弟绍不亦可乎今且可称汉尊后主以怀民望乃为坛于南郊僣即汉王位国号汉追尊安乐公禅为孝怀皇帝立汉高祖以下三祖五宗神主而祭之光初二年六月刘曜缮宗庙社稷南北郊于长安下令曰盖闻王者之兴必禘始祖我皇家之先出自夏后居于北方世跨燕朔光文以汉有天下岁久恩德结于庶民故立汉祖宗之庙以怀民望昭武因循遂未悛革今欲除宗庙改国号御以大单于为太祖亟议以闻于是太保领司空呼延晏等议曰今宜承晋母子传号以光文本封卢奴中之属城陛下勋功茂于平洛终于中山中山分野属大梁赵也宜革称大赵以水行承晋金行国号曰赵曜从之通鉴纲目晋元帝太兴二年冬十一月石勒即赵王位称元年是为后赵前燕录咸康三年春正月慕容皝徙昌黎郡九月镇军左长史封奕等以皝任重位轻宜称燕王皝从群议晋书成帝本纪咸康四年夏四月李寿弒李期僣即伪位国号汉通鉴纲目晋咸康四年成主李期骄虐日甚所诛杀大臣多不自安尤忌汉王寿威名使出屯涪寿惧不免每当入朝常诈为边书辞以警急初巴西处士龚壮父叔皆为李特所杀壮欲报仇积年不除丧寿数以礼辟之壮不应而往见寿寿问自安之策壮曰蜀民本皆晋臣节下若能发兵西取成都称藩于晋则福流子孙名垂不朽岂徒脱今日之祸而已寿然之遂袭成都寿世子势为翊军校尉开门纳之遂克成都屯兵宫门奏杀大臣数人纵兵大掠数日乃定矫太后任氏令废期为县公幽之期缢而卒罗恒解思明等劝寿如壮策寿用任调等言遂自称帝改国号曰汉后赵录石闵虎之养孙晋永和六年闵既杀鉴司徒申锺司空郎闿等四十八人共上尊号闵于是僣即皇帝位于南郊闵欲灭去二石之号下令曰孔子曰死姓而王七月者七十有三国继赵李谶书炳然且德星镇卫宜改国号曰魏一
作卫

前秦录皇始元年春正月苻健军师将军左长史贾元硕等请依刘备称汉中王故事表健为侍中大都督关中诸军事大将军大单于秦王健怒曰吾岂堪为秦王邪且晋使未返我官位轻重非汝曹所知也既而密使梁安讽元硕等上尊号健伪让再三然后许之丙辰僣即天王位于南郊国号大秦后秦录建初元年五月姚苌僣即皇帝位于长安国号大秦通鉴纲目晋太元十年春正月燕慕容冲称帝于阿房是为西燕九月乞伏国仁自称单于置将相分其地置十二郡筑勇士城而都之秦封以为宛川王是为西秦晋太元二十一年六月三河王光自称凉天王国号大凉潜确类书慕容垂皝子苻坚以为将军叛秦称王寻称帝国号后燕晋书安帝本纪隆安元年二月吕光将秃发乌孤自称大都督大单于国号南凉夏录龙升元年夏六月赫连勃勃僣号大夏天王大单于大赦境内殊死已下自以匈奴夏后氏之苗裔国号大夏时晋义熙二年也晋书安帝本纪义熙三年六月姚兴将赫连勃勃僣称天王于朔方国号夏义熙五年秋七月姚兴将乞伏干归僣称西秦王于苑川九月戊辰离班弒高云云将冯跋攻班杀之跋僣即王位仍号燕梁书陶弘景传义师平建康闻议禅代弘景援引图谶数处皆成梁字令弟子进之通鉴纲目魏太武帝延和元年方士祁谶奏改代为万年崔浩曰昔太祖应天受命兼称代魏以法殷商国家积德当享年万亿不待假名以为益也纤之所闻皆非正义宜复旧号魏主从之魏书孝明帝本纪孝昌二年九月辛亥葛荣败都督广阳王渊章武王融于博野白牛逻融殁于阵荣自称天王号曰齐国隋书炀帝本纪大业十一年二月土谷人王须拔反自称漫天王国号燕通鉴纲目隋炀帝大业十二年十二月鄱阳贼帅操师乞自称元兴王攻陷豫章郡以其乡人林士弘为大将军诏治书侍御史刘子翊将兵讨杀之士弘代统其众与子翊战杀子翊兵遂大振至十余万人自称皇帝国号楚创业起居注大业十三年二月己丑马邑军人刘武周杀太守王仁恭据其郡自称天子国号定杨唐书窦建德传隋大业十四年建德始都乐寿号金城宫宗城人献元圭一景城丞孔德绍曰昔天以是授禹今瑞与之侔国宜称夏建德然之通鉴纲目恭帝皇泰二年八月沈法兴称凉王都毗陵性残忍专尚威刑其下离怨时杜伏威据历阳陈棱据江都李子通据海陵俱有窥江表之心子通攻江都克之棱奔伏威子通入江都即帝位国号吴旧唐书高祖本纪武德元年九月宇文化及至魏州鸩杀秦王浩僣称天子国号许武德二年夏四月乙巳王世充篡越王侗位僣称天子国号郑云仙杂记则天初称周方具告天册文有吏人见大周字上有两仙童长二三寸执刀□削斯须视之失去周字人知唐必复兴唐书董昌传昌杭州人僖宗还京师累拜检校太尉同中书门下平章事爵陇西郡王寖自侈大客倪德儒曰越中秘记言罗平鸟主越祸福中和时鸟见吴越四目而三足其鸣曰罗平天册民祀以禳难今大王署名文与鸟类即图以示昌昌大喜干宁二年即伪位国号大越罗平册府元龟天佑四年潞州行营使李思安奏壶关县庶穰乡乡人伐树树倒自分两片内有六字如左书云天十四载石进及晋高祖即位议者曰天字取四字中两画加之于旁则丙字也四字去中之两画加十字则申字也帝即位之年乃丙申也又易云晋者进也国号大晋皆符契焉五代史前蜀世家王建许州舞阳人天复三年八月唐封建蜀王四年唐迁都洛阳改元天佑建与唐隔绝而不知故仍称天复天复七年九月己亥建即皇帝位通正元年十二月改明年元曰天汉国号汉天汉元年十二月复国号蜀吴越世家钱镠善射与槊稍通图纬诸书唐干符三年浙西裨将王郢作乱石鉴镇将董昌募乡兵讨贼表镠偏将击郢破之景福二年拜镠镇海军节度使润州刺史干宁二年董昌反自称皇帝国号罗平昌乃以书告镠镠以昌反状闻于昭宗下诏削昌官爵封镠彭城郡王梁太祖即位封镠吴越王龙德元年赐镠诏书不名唐庄宗入洛赐镠玉册金印镠因自称吴越国王更名所居曰宫殿府曰朝官属称臣南汉世家刘隐弟龑梁末帝即位封南海王贞明三年龑即皇帝位国号大越改元干亨二年祀天地南郊大赦境内改国号汉闽世家王审知唐封琅邪王唐亡梁太祖加拜审知中书令封闽王审知卒子延翰立同光四年中国多故延翰乃取司马迁史记闽越王无诸传示其将吏曰闽自古王国也吾今不王何待之有于是军府将吏上书劝进十月延翰建国称王而犹□唐正朔审知养子建州刺史延□本姓周氏自审知时与延翰不□延翰立以其弟延钧为泉州刺史延钧怒二人因谋作乱十二月延□延钧皆以兵入执延翰杀之而延钧立更名璘唐即拜璘节度使封闽王长兴三年璘上书言楚王马殷吴越王钱镠皆为尚书令今皆已薨请授臣尚书令唐不报璘遂绝朝贡即皇帝位国号闽王延政审知子也曦立为淫虐延政数贻书谏之曦怒遣杜建崇监其军延政逐之曦乃举兵攻延政为延政所败乃以建州建国称殷通鉴纲目梁主贞明三年秋八月清海建武节度使刘岩称皇帝国号越以赵光裔杨潜李殷衡同平章事冬十一月越改国号汉贞明五年吴徐温自以权重而位卑说吴王隆演曰今大王与诸将皆为节度使不相临制请建吴国称帝而治王不许严可求屡劝温以徐知询代徐知诰知诰与骆知祥谋出可求为楚州刺史可求至金陵见温说之曰吾奉唐正朔常以兴复为辞令朱李方争一旦李氏有天下吾能北面为之臣乎不若先建吴国以系民望温大悦复留可求参总庶政至是温帅将吏藩镇请吴王称帝不许四月朔即吴国王位大赦改元建宗庙社稷置百官宫殿文物皆用天子礼五代史后蜀世家孟知祥镇蜀唐长兴四年册封为蜀王明年闰正月知祥即皇帝位国号蜀南唐世家李□世本微贱父荣遇唐末之乱不知所终□少孤流寓濠泗间杨行密攻濠州得之奇其状貌养以为子而杨氏诸子不能容行密以乞徐温乃冒姓徐氏名知诰杨溥僣号拜□太尉中书舍人太和五年□封齐王已而闽越诸国皆遣使劝进□谓人望已归天祚三年建齐国置宗庙社稷十月溥遣摄太尉杨璘传位于□国号齐改元升元二年四月徐氏诸王请□复姓□谦抑不敢忘徐氏恩下其议百官百官皆请然后复姓李氏改名□□自言唐宪宗子建王恪生超超生志为徐州判司志生荣乃自以为建王四世孙改其国号曰唐立唐高祖太宗庙北梦琐言庄宗晏驾明宗皇帝为将相推举霍彦威孔循上言唐运已衰请改国号明宗谓藩邸近侍曰何为改正朔左右奏曰先帝以锡氏宗属为唐雪冤继昭宗皇帝后国号唐今朝之旧人不欲殿下称唐请更明号耳明宗泣下曰吾十三事献祖洎太祖至先帝冒刃血战为唐室雪冤身编宗属武皇功业即吾功业也先帝天下即吾天下也兄亡弟绍于义何嫌运之衰隆吾当自受于是不改正朔人服帝之独见也通鉴纲目晋高祖天福二年春正月吴徐知诰建齐国于金陵秋七月称帝国号唐奉吴主为让王天福八年春二月闽富沙王延政称帝于建州国号殷晋主开运二年春正月闽之故臣共迎殷主延政请归福州改国号曰闽延政以方有唐兵未暇徙都以从子继昌镇福州以指挥使王仁讽将兵卫之宋史北汉世家刘继元并州太原人崇汉祖之弟汉初为太原尹北京留守隐帝嗣位周祖为枢密使崇谓判官郑珙曰吾与郭枢密素不协朝廷幼弱郭得志吾无类矣因泣下珙遂劝缮完甲兵招集亡命为自全计及闻隐帝遇害崇欲率兵南向会汉太后下令遣冯道诣徐州迎崇子赟为汉嗣崇信之谓宾佐曰吾儿为帝矣复何虑哉少尹李骧曰知几其神时不可失揣郭公之心必不以天下与人不如领精骑疾度太行控孟津以观其变徐州位定然后归晋阳即郭公不敢动矣崇大怒骂曰腐儒敢离间我父子遽令左右曳出斩之骧曰仆负王佐才今日为愚人画计死固甘心但家有病妻愿同戮于巿崇并杀之表其事于太后明无他志俄周祖为众所推降封赟湘阴公崇遣使奉书周祖乞赟归藩使还知赟已死崇恸哭为骧立祠遂即皇帝位国仍号汉仍称干佑年改名旻辽史圣宗本纪太平九年八月东京舍利军详稳大延琳僣位号其国为兴辽宋史太祖本纪开宝四年十一月南唐主煜表乞去国号呼名从之大学衍义补仁宗时宋郊以名儒进用有谗之者曰姓符国号名应郊天郊不自安易名曰庠宋史明镐传王则涿州人岁饥流至恩州自卖为人牧羊后隶宣毅军为小校恩冀俗妖幼相与习五龙滴泪等经及图谶诸书言释迦佛衰谢弥勒佛当持世初则去涿母与之诀别刺福字于其背以为记妖人因妄传字隐起争信事之而州吏张峦卜吉主其谋党连德齐诸州约以庆历八年正旦断澶州浮梁乱河北会其党潘方净以书谒北京留守贾昌朝事觉被执故不待期亟以七年冬至叛则僣号东平郡王以张峦为宰相卜吉为枢密使建国曰安阳宣政杂录徽宗逊位前一年中秋后在苑中赋晚间景物一联云日射晚霞金世界月临天宇玉乾坤写示宰臣甚谓得意皆称赞取对精切格韵高胜圣学非从臣可及然次年戎马犯顺后国号金亦先兆金世界也元史太祖本纪太祖十年冬十月金宣抚蒲鲜万奴据辽东僣号天王国号大真宋史刘豫传豫景州阜城人建炎四年金人遣大同尹高庆裔知制诰韩昉册豫为皇帝国号大齐元史太祖本纪太祖十年冬十月金宣抚蒲鲜万奴据辽东僣号天王国号大真名山藏天驱记陈友谅与弟友仁友贵聚众为群盗元顺帝十一年辛卯袁州慈化寺有僧莹玉以弥勒佛教鼓动湖湘麻城人邹普胜大唱其术罗田布贾徐寿辉浴盐塘有毫光普胜惊怪之共推为主举号红巾攻陷蕲黄寿辉开蕲水为莲台省建国号天完以普胜为相戊戌春友谅陷元安庆使其将赵普胜守焉友谅陷元龙兴寿辉欲都之友谅不与寿辉不听来自江州友谅佯出迎覆城西门尽杀其下即居寿辉江州而自称汉王率师寇池徐达常遇春败之九华山斩首万余友谅不自得大率舟师十万挟寿辉寇我太平杀守将花云乃大快即遣人白事寿辉前从后椎杀之因自立为帝国号汉元史顺帝本纪至正十三年五月乙未泰州白驹场亭民张士诚及其弟士德士信为乱陷泰州及兴化县遂陷高邮据之僣国号大周名山藏天因记小明王韩林儿者徐人群盗韩山童子自其祖父为白莲会惑众众多从之元末山童倡言天下乱弥勒佛下生明王出江淮之人骚然皆动黄河南徙元用贾鲁凿求禹故道山童阴作石人一眼当道埋之镌其背曰石人一眼天下四反河丁掘得相惊诧于是颍人刘福通与其党杜遵道盛文郁罗文素等告众曰山童宋徽宗八世孙也当帝天下我刘光世后合辅之聚众三千人于白鹿庄杀黑牛白马誓告天地约起兵兵用红巾为志元得山童捕杀之林儿逃之武安山中福通据朱皋攻破罗山真阳确山杞舞阳叶诸县及于汝宁光息众至十万元顺帝十五年福通自砀山夹河求得林儿复立之号小明王都亳国号宋天驱记明玉珍初攻完者都时道出泸暮宿泸河下部将刘泽民曰此间有隐进士刘祯公盍见焉玉珍往见喜曰吾孔明也即舟中拜为理问官先一夕祯梦冕旒者造庐则玉珍云久之陈友谅杀寿辉自立玉珍怒曰友谅与我比肩事汉阳今如此使其将守夔不与通祀寿辉庙之众推玉珍为陇蜀王玉珍不从祯屏人说曰西蜀形势之地东有瞿塘北有剑门沃野千里自青巾苦蜀明公抚养而安全之民心之归天命可知且明公既绝友谅必不能臣之若不称大号以系人心是军士皆四方之人或思其乡土而去孰守取哉弗听明日又言玉珍乃以元顺帝二十二年春三月戊辰即位于重庆国号大夏
　国号部杂录
