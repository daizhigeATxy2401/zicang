
　帝号部汇考一
　　上古
太昊伏羲氏
按易经系辞古者包牺氏之王天下也仰则观象于天俯则观察于地观鸟兽之文与地之宜近取诸身远取诸物于是始作八卦以通神明之德以类万物之情按史记补三皇本纪太皞庖牺氏始制嫁娶以俪皮为礼结网罟以教佃渔故曰宓牺氏养牺牲以充庖厨故曰庖牺有龙瑞以龙纪官号曰龙师木德王注春令故易称帝出乎震月令孟春其帝太皞是也按汉书律历志太昊帝易曰炮牺氏之王天下也言炮牺继天而王为百王先首德始于木故为帝太昊作网罟以田渔取牺牲故天下号曰炮牺氏（按易作包牺与　此所引不同）

按白虎通古之时未有三纲六纪民人但知其母不知其父能覆前而不能覆后卧之起之吁吁饥即求食饱即弃余茹毛饮血而衣皮苇于是伏羲仰观象于天俯察法于地因夫妇正五行始定人道画八卦以治天下天下伏而化之故谓之伏羲按风俗通伏羲礼含文嘉记虙戏伏者别也变也戏者献也法也伏羲始别八卦以变化天下天下法则咸服贡献故曰伏羲按拾遗记春皇者庖牺之别号庖者包也言包含万象以牺牲登荐于百神民伏其圣故曰庖牺亦谓伏羲变混沌之质文宓其教故曰宓牺布至德于天下元元之类莫不尊焉以木德称王故曰春皇其明照于八区是谓太昊昊者明也位居东方□于木德其音附角号曰木皇按郑樵通志三皇纪太昊伏羲氏亦曰皇雄氏亦曰天皇伏亦作虙牺亦作戏亦作羲或言象日月之明故曰太昊伏制牺牛故曰伏牺按路史太昊伏戏氏方牙一曰苍牙肇修文教为百王典以其载德自木木实丽东道不可尚同乎元气是称太昊得乎中央别而能全宿而有成因号伏羲自有句而应世故又曰有句氏
注
句即庖乃国名盖其始迹之地其后复封之
女娲氏
按史记补三皇本纪女娲氏代宓牺立号曰女希氏按路史女皇氏娲一曰女希太昊氏衰共工惟始作乱振淊洪水以祸天下人不堪命于是女皇氏役其神力以与共工氏较灭共工氏而迁之万民复生娲乃立号曰女皇氏炎帝神农氏
按史记补三皇本纪炎帝神农氏火德王故曰炎帝始教耕故号神农氏神农本起烈山故左氏称烈山氏之子曰柱亦曰厉山氏礼曰厉山氏之有天下是也按白虎通古之人民皆食禽兽肉至于神农人民众多禽兽不足于是神农因天之时分地之利制耒耜教民农作神而化之使民宜之故谓之神农按风俗通神农神者信也农者浓也始作耒耜教民耕种美其衣食德浓厚若神故为神农按郑樵通志三皇纪炎帝神农氏亦曰连山氏亦曰伊耆氏亦曰大庭氏亦曰魁隗氏亦曰人皇黄帝有熊氏
按史记五帝本纪黄帝者少典之子姓公孙名曰轩辕有土德之瑞故号黄帝居轩辕之丘
注
索隐曰按有土德之瑞土色黄故称黄帝犹神　农火德王而称炎帝然也号有熊者以其本是有　熊国君之子故也都轩辕之丘因以为名又以为　号又据左传亦号帝鸿氏也张晏曰作轩冕之服　故谓之轩辕按白虎通黄帝中和之色自然之性万世不易黄帝始作制度得其中和万世常存故称黄帝按风俗通黄帝始制冠冕垂衣裳上栋下宇以避风雨礼文法度兴事创业黄者光也厚也中和之色德四季与地同功故先黄以别之也按郑樵通志三皇纪黄帝轩辕氏亦曰地皇亦曰有熊氏亦曰帝鸿氏亦曰归藏氏或言有轩冕之服故曰轩辕作都于有熊故曰有熊少昊金天氏
按史记五帝本纪嫘祖为黄帝正妃生二子其后皆有天下其一曰元嚣是为青阳青阳降居江水注
索隐曰元嚣帝喾之祖按皇甫谧及宋衷皆云　元嚣青阳皆少昊也今此纪下云元嚣不得在帝　位则太史公意青阳非少昊明矣而此又云元嚣　是为青阳当是误也谓二人皆黄帝子并列其名　所以前史因误以元嚣青阳为一人耳宋衷又云　元嚣青阳是为少昊继黄帝立者而史不叙盖少　昊金德王非五运之次故叙五帝不数之也按拾遗记皇娥生少昊号曰穷桑氏亦曰桑丘氏少昊以主西方一号金天氏亦曰金穷氏时有五凤随方之色集于帝庭因曰凤鸟氏按刘恕外纪少昊金天氏黄帝之子元嚣也黄帝之世降居江水邑于穷桑故号穷桑氏国于青阳因号青阳氏以金德王天下遂号金天氏能修太昊之法故号少昊颛顼高阳氏
按史记五帝本纪帝颛顼高阳者黄帝之孙昌意之子也
注
索隐曰宋衷云颛顼名高阳有天下号也张晏　曰高阳者所兴地名也按白虎通谓之颛顼者何颛者专也顼者正也能专正天人之道故谓之颛顼按风俗通颛顼颛者专也顼者信也言其承易文之以质使天下蒙化皆贵贞□也按刘恕外纪帝颛顼高阳氏年二十即帝位初国高阳故号高阳氏帝喾高辛氏
按史记五帝本纪帝喾高辛者黄帝之曾孙也注
张晏曰少昊之前天下之号象其德颛顼以后　天下之号因其名高阳高辛皆所兴之地名颛顼　与喾皆以字为号上古质故也索隐曰宋衷曰高　辛地名因以为号喾名也皇甫谧云帝喾名□也按白虎通谓之帝喾者何也喾者极也言其能施行穷极道德也按风俗通帝喾喾者考也成也言其考明法度醇美喾然若酒之芬香也按郑樵通志五帝纪帝喾高辛氏三十登帝位以其居于高辛故曰高辛氏
　帝号部汇考二
　　宋
太祖干德元年上尊号曰应天广运仁圣文武至德皇帝始定受册礼仪按宋史太祖本纪干德元年八月癸卯宰相范质率百官上尊号不允九月甲寅三上表请从之十一月百官奉玉册上尊号曰应天广运仁圣文武至德皇帝　按礼志尊号之典唐始载于礼官宋每大祀群臣诣东上合门拜表请上尊号或三上或五上多谦抑弗许如允所请即奏命大臣撰册文及书册宝其受册多用祀礼毕自御正殿行礼礼毕有司以册宝诣合门奉进入内建隆四年是年十一
月改元干德
群臣三上
表上尊号诏俟郊毕受册前三日遣官奏告天地宗庙社稷遂为定制其仪有司宿设崇元殿仗卫文武百官并集朝堂之次摄太尉奉册于案吏部侍郎一员押司徒奉宝于案礼部侍郎一员押以五品六品清资官允举册宝官既承之以匣覆之以帊俱诣殿门外之东太尉之前大乐令帅工人入就位诸侍卫官及宰执两制供奉官等立于殿阶下香案前左右如常入合仪侍中奏中严外办所司承旨索扇扇上皇帝衮冕御舆出自西房乐作即御坐扇开乐止符宝郎奉表如常仪礼直官通事舍人分引太尉以下文武群官应北面位者各就横行位太常卿于册案前导至丹墀西阶上少东北面置讫太尉司徒吏部礼部侍郎各入本班立定典仪赞百官再拜舞蹈三称万岁又再拜起居讫又再拜分班序立礼直官引太常卿随行吏部侍郎押册案以次序行太尉从之礼部侍郎次押宝案行司徒从之诣西阶至解剑褥位其读册中书令读宝侍中候册案将至先升于前楹间第一柱北对立太尉解剑脱舄讫吏部侍郎押册案先升太尉从升当御座前太尉搢笏北面奉册案稍前跪置讫俯伏兴少退东向立中书令进当册案前读册讫俯伏兴又搢笏奉册于褥东向册函北向进跪置御座前与举册官降还侍立位太尉亦降纳舄带剑礼部侍郎押宝案升司徒随升北面跪置侍中读宝讫置册之南俱复位其纳舄带剑俯伏一如上仪典仪赞在位官皆再拜礼直官通事舍人引太尉至西阶下解剑舄升当御座前跪贺其词中
书门下撰

贺讫复位皆再拜如读册宝仪侍中升至御座前承旨退临阶西向称有制典仪赞再拜讫宣曰朕以鸿仪昭举保命会昌迫于群情祗膺显号退循寡昧惕惧增深所贺知宣讫复位典仪赞再拜舞蹈三称万岁又再拜讫侍中升阶奏礼毕降复位扇上乐作帝降坐御舆入自东房扇开乐止侍中版奏解严中书侍郎帅奉案官升殿跪奉册置于案次门下侍郎奉宝如奉册礼通事舍人赞引诣东上合门状进所司承旨放仗百官再拜讫退如常仪自后受册皆如之礼毕赐百官食于朝堂开宝元年上尊号曰应天广运大圣神武明道至德仁孝皇帝按宋史太祖本纪开宝元年十一月癸卯日南至有事南郊改元开宝大赦宰相赵普等奉玉册宝上尊号曰应天广运大圣神武明道至德仁孝皇帝（按大圣神武挥麈后录作圣文神武今从正史）

开宝四年八月上尊号不允九月上尊号曰应天广运兴化成功圣文神武明道至德仁孝皇帝按宋史太祖本纪开宝四年八月壬申文武百官上尊号不允按挥麈后录开宝四年九月上应天广运兴化成功圣文神武明道至德仁孝皇帝开宝九年晋王群臣请上尊号不允
按宋史太祖本纪开宝九年正月癸巳晋王率文武上尊号不允二月癸卯三上表不允按挥麈后录开宝九年正月上应天广运一统太平圣文神武明道至德仁孝皇帝帝以汾晋未平不欲号一统诏罢之至三月晋王群臣复上应天广运立极居尊圣文神武明道至德仁孝皇帝卒不受太宗太平兴国三年上尊号曰应运统天圣明文武皇帝按宋史太宗本纪太平兴国三年八月甲戌群臣请上尊号曰应运统天圣明文武皇帝许之十一月丙申祀天地于圜丘大赦御干元殿受尊号太平兴国六年加上尊号曰应运统天睿文英武大圣至明广孝皇帝按宋史太宗本纪六年冬十月癸酉群臣三奉表上尊号曰应运统天睿文英武大圣至明广孝皇帝许之十一月辛亥祀天地于圜丘大赦御干元殿受尊号内外文武加恩雍熙元年群臣表上尊号不许
按宋史太宗本纪雍熙元年九月壬戌群臣表三上尊号曰应运统天睿文英武大圣至仁明德广孝皇帝不许宰相叩头固请终不许端拱二年上尊号曰法天崇道文武皇帝诏去文武二字按宋史太宗本纪端拱二年十二月庚申诏令四方所上表祇称皇帝群臣请复尊号不许辛酉上法天崇道文武皇帝诏去文武二字余许之按挥麈后录端拱二年十二月庚申诏自前所上尊号并宜省去今后四方所上表只称皇帝宰相吕蒙正等固以为不可上曰皇帝二字本难兼称朕欲称王但嫌与诸王同耳宰相又上表请改上尊号为法天崇道文武皇帝后诏省去文武二字淳化元年受法天崇道文武皇帝尊号
按宋史太宗本纪淳化元年春正月戊寅朔减京畿系囚流罪以下一等改元内外文武官并加勋阶爵邑中书舍人大将军以上各赐一子官赐鳏寡孤独钱除逋负受尊号按挥麈后录淳化元年三月上法天崇道文武皇帝淳化三年群臣请加上尊号不许按宋史太宗本纪淳化三年九月乙卯群臣上尊号曰法天崇道明圣仁孝文武皇帝凡五表终不许至道元年群臣请加上尊号不许按宋史太宗本纪至道元年十二月甲戌群臣奉表加上尊号曰法天崇道上圣至仁皇帝凡五上不许真宗咸平二年上尊号曰崇文广武圣明仁孝皇帝按宋史真宗本纪咸平二年八月乙卯群臣上尊号曰崇文广武圣明仁孝皇帝丁巳大宴崇德殿始作乐十一月丙戌御朝元殿受尊号册丁亥赐群臣带服鞍马器币有差咸平五年八月群臣三表上尊号不允
按宋史真宗本纪云云
按挥麈后录咸平五年八月上崇文广武应道章德圣明仁孝皇帝景德二年九月癸亥群臣三表上尊号不允
按宋史真宗本纪云云
按挥麈后录景德二年九月上崇文广武应干尊道圣明仁孝皇帝大中祥符元年六月辛亥群臣表上尊号曰崇文广武仪天尊道宝应章感圣明仁孝皇帝按宋史真宗本纪云云
大中祥符三年八月丁卯群臣五表上尊号不许按宋史真宗本纪云云按挥麈后录大中祥符三年七月上崇文广武仪天尊道宝应章感钦明上圣至德仁孝皇帝大中祥符五年闰十月丙子群臣上尊号曰崇文广武感天尊道应真佑德上圣钦明仁孝皇帝按宋史真宗本纪云云
大中祥符九年八月壬辰群臣请受尊号册宝表五上从之按宋史真宗本纪云云
天禧元年春正月辛亥御天安殿受册号
按宋史真宗本纪云云
按挥麈后录天禧元年正月上崇文广武感天尊道应真佑德上圣钦明仁孝皇帝天禧三年又受尊号
按宋史真宗本纪三年秋七月壬申群臣表上尊号曰体元御极感天尊道应真宝运文德武功上圣钦明仁孝皇帝十一月丁丑御天安殿受尊号册干兴元年二月癸卯上尊号曰应天尊道钦明仁孝皇帝按宋史真宗本纪云云
仁宗天圣二年十一月丁酉百官上尊号曰圣文睿武仁明孝德皇帝按宋史仁宗本纪云云
明道二年二月百官上尊号七月诏以蝗旱去睿圣文武四字按宋史仁宗本纪明道二年二月丁未百官上尊号曰睿圣文武体天法道仁明孝德皇帝秋七月戊子诏以蝗旱去尊号睿圣文武四字以告天地祖宗景佑二年十一月乙未百官上尊号曰景佑体天法道钦文聪武圣神孝德皇帝按宋史仁宗本纪云云
宝元元年十一月庚戌百官上尊号曰宝元体天法道钦明聪武圣神孝德皇帝按宋史仁宗本纪云云
康定元年二月丙午去尊号宝元字
按宋史仁宗本纪云云
皇佑二年三月戊戌诏明堂礼成群臣毋上尊号按宋史仁宗本纪云云嘉佑四年群臣请加尊号不允
按宋史仁宗本纪嘉佑四年六月己巳群臣请加尊号曰大仁至治表五上不许英宗治平二年七月己卯群臣五上尊号不允按宋史英宗本纪云云治平四年春正月庚戌朔群臣上尊号曰体干膺历文武圣孝皇帝按宋史英宗本纪云云
神宗熙宁元年群臣上尊号不允
按宋史神宗本纪熙宁元年秋七月己卯群臣三表请上奉元宪道文武仁孝之号不许　按礼志熙宁元年宰臣曾公亮等上表请加尊号诏不允先是翰林学士司马光言尊号起唐武后中宗之世遂为故事先帝治平二年辞尊号不受天下莫不称颂圣德其后佞臣建言国家与契丹常有往来书彼有尊号而中国独无足为深耻于是群臣复以非时上尊号论者甚为朝廷惜之今群臣以故事上尊号臣愚以为陛下聪明睿智虽宜享有鸿名然践祚未久又在亮阴之中考之事体似未宜受陛下诚能断以圣意推而不居仍令更不得上表请则颂叹之声将洋溢四海矣诏赐光曰览卿来奏深谅忠诚朕方以平日霪雨甲申地震天威彰着日虞倾祸被此鸿名有惭面目况在谅阴亦难当是盛典今已批降指挥可善为答辞使中外知朕至诚惭惧非欺众邀名其后宰臣数上表请终不允熙宁二年四月丁酉朔群臣再上尊号不许
按宋史神宗本纪云云
熙宁四年群臣上尊号不许
按宋史神宗本纪四年六月庚申群臣三上尊号曰绍天法古文武仁孝皇帝不许熙宁七年群臣上尊号不许
按宋史神宗本纪七年秋七月癸卯群臣五上尊号曰绍天宪古文武仁孝皇帝不许熙宁十年群臣上尊号不许
按宋史神宗本纪十年秋七月辛酉群臣五上尊号曰奉天宪古文武仁孝皇帝不许元丰三年秋七月甲戌诏自今遇大礼罢上尊号按宋史神宗本纪云云按挥麈后录神宗元丰三年七月十六日诏曰朕惟皇以道帝以德王以业因时制名用配其实何必加崇称号以自饰哉秦汉以来尊天子曰皇帝其亦至矣朕承祖宗之休托士民之上凡虚文烦礼尽已革去而近者有司群辟犹咸以号称见请虽出于归美报上之忠然非朕所以稽考先王之意今后大礼百官拜表上尊号并罢先是百官上尊号翰林学士司马光当答诏因言治平二年先帝当郊不受尊号天下莫不称颂末年有建言者国家与契丹有往来书信彼有尊号而我独无足为深耻于是群臣复以非时上尊号昔汉文帝时单于自称天地所生日月所置匈奴大单于不闻文帝复为大名以加之也愿陛下追用先帝本意不受此名上大悦手诏光曰非卿朕不闻此言善为答词使中外晓然知朕至诚非欺众邀名者自是终身不受尊号哲宗元佑元年诏服除勿上尊号
按宋史哲宗本纪元佑元年十二月庚寅诏将来服除依元丰三年故事群臣勿上尊号元佑四年三月己丑诏自今大礼毋上尊号
按宋史哲宗本纪云云
徽宗崇宁三年七月庚辰诏自今大礼不受尊号群臣毋上表按宋史徽宗本纪云云
大观元年诏宗祀明堂辅臣毋上尊号
按宋史徽宗本纪不载　按挥麈后录大观元年季秋将行明堂礼大臣议捡举皇佑故事上为亲降御笔云粤在季秋将行宗祀辅臣有请愿举尊称浮实之美毋重辞费不须上表今后更不捡举政和七年上尊号为教主道君皇帝
按宋史徽宗本纪政和七年夏四月庚申帝讽道箓院上章册己为教主道君皇帝按挥麈后录政和七年四月己未群臣上表尊为教主道君皇帝诏止于教门章奏中称不可令天下混用宣和五年群臣上尊号不允
按宋史徽宗本纪宣和五年秋七月庚午太傅楚国公王黼等上尊号曰继天兴道敷文成武睿明皇帝不允按挥麈后录宣和五年七月太傅楚国公王黼等上皇帝尊号曰继天兴道敷文成武睿明皇帝御笔批答曰朕获承至尊兼三王五帝以临九有之师无有远迩罔不臣服荷天之鉴四序时若祥瑞洊至薄言兴师燕朔归附大一统于天下盖祖宗之灵庙社之庆惟我神考诒谋余烈顾朕何德以堪之而群公卿士犹以炎黄唐虞之号为未足称循末世溢美之辞来上朕甚愧焉所请宜不允凡三上表皆不允自是内外群臣皇子郓王楷以下太学诸生耆老等上书以请者甚众皆不从高宗建炎元年五月辛卯遥尊干龙皇帝为孝慈渊圣皇帝按宋史高宗本纪云云
绍兴六年士民上尊号不允
按宋史高宗本纪不载　按挥麈后录绍兴六年六月丁未臣秦桧以太母回銮之久和议已定士民曹溥等一千三百人诣阙进表乞上尊号上谦抑不受令有司无得复收绍兴十八年六月戊申士民曹溥等上尊号不许按宋史高宗本纪云云　　金
太祖收国二年上尊号曰大圣皇帝
按金史太祖本纪收国二年十二月庚申朔谙班勃极烈吴乞买及群臣上尊号曰大圣皇帝熙宗皇统元年上尊号曰崇天体道钦明文武圣德皇帝按金史熙宗本纪皇统元年正月庚戌群臣上尊号曰崇天体道钦明文武圣德皇帝　按礼志受尊号仪皇统元年正月二日太师宗干率百僚上表请上皇帝尊号凡三请诏允七日遣上京留守奭告天地社稷析津尹宗强告太庙十日帝服衮冕御元和殿宗干率百僚恭奉册礼册文云云臣等谨奉玉册玉宝上尊号曰崇天体道钦明文武圣德皇帝是日皇帝改服通天冠宴二品以上官及高丽夏国使十二日恭谢祖庙还御宣和门大赦改元海陵天德二年二月群臣上尊号十二月诏去之按金史海陵本纪天德二年二月戊辰群臣上尊号曰法天膺运睿武宣文大明圣孝皇帝十二月癸卯朔诏去群臣所上尊号世宗大定元年上尊号曰仁明圣孝皇帝
按金史世宗本纪正隆六年十月丙午即皇帝位丁未改元大定十一月甲申群臣上尊号曰仁明圣孝皇帝大定三年十一月庚戌百官请上尊号不允
按金史世宗本纪云云
大定四年百官复请上尊号不允
按金史世宗本纪大定四年正月癸巳百官复请上尊号不允三月壬寅百官复请上尊号不允大定五年三月壬申群臣上尊号曰应天兴祚仁德圣孝皇帝按金史世宗本纪云云
大定七年定受尊号册礼
按金史世宗本纪大定七年正月壬子上服衮冕御大安殿受尊号册宝礼　按礼志大定七年恭上皇帝尊号前三日遣使祭告天地宗庙社稷前二日诸司停奏刑罚文字百官习仪于大安殿庭兵部帅其属设黄麾仗于大安殿门之内外宣徽院帅仪鸾司于前一日设受册宝坛于大安殿中间又设御榻于坛上又设册宝幄次于大安殿门外及设皇太子幕次于殿东廊又设群官次于大安门外大乐令与协律郎前一日设宫县于殿庭又设登歌乐架于殿上立舞表于殿下符宝郎其日俟文武群官入奉八宝置于御座左右候上册宝讫复舁宝还所司其日质明奉册太尉奉宝司徒读册中书令读宝侍中以次应行事官并集于尚书省俟册宝兴乘马奉迎册宝至应天门下马由正门步导入至大安殿门外置册宝于幄次舁册宝□弩手人等分立于左右文武群官并朝服入次摄太常卿与大乐令帅工人入就位协律郎各就举麾位舁册宝案官由西偏门先入置案于殿东西间褥位置讫各退于西阶册宝位后捧册官捧宝官舁册匣官舁宝盝官由西偏门先入至殿西阶下册宝褥位之西东向立俟合门报通事舍人引摄侍中版奏中严讫典仪赞者各就位合门官引文武百僚分左右入于殿阶下砖道之东西相向立符宝郎奉八宝由西偏门分入升置殿上东西间相向讫分左右立于宝后通事舍人引摄侍中版奏外办扇合服衮冕以出曲直甲盖侍卫警跸如常仪殿上鸣鞭讫殿下亦鸣鞭初索扇协律郎跪俯伏兴举麾工鼓柷奏干宁之曲出自东房即座仪使副添香炉烟升扇开帘卷协律郎偃麾戛敔乐止太常博士通事舍人自册宝幄次分引册太常卿前导吏部侍郎押册而行奉册太尉读册中书令举册官于册后以次从之次太常博士通事舍人二员分引宝礼部侍郎押宝而行奉宝司徒读宝侍中举宝官于宝后以次从之由正门入宫县奏归美扬功之曲太常卿于册□前导至第一墀香案南藉宝册褥位上少置太常卿与举册宝官退于册宝稍西东向立应博士舍人立于其后舁册宝□弩手伞子官等又于其后皆东向太尉司徒中书令侍中皆于册后面北以次立吏部侍郎礼部侍郎次立于其后立定乐止合门舍人分引东西两班群官合班转北向立中间少留班路俟立定太常博士通事舍人四员分引太尉司徒中书令侍中吏部礼部侍郎以次各复本班讫博士舍人退以俟初引时乐奏归美扬功之曲至位立定乐止典仪曰拜赞者承传太尉以下应在位官皆舞蹈五拜班首出班起居讫又赞再拜如朝会常仪太常博士通事舍人四员再引太尉司徒中书令侍中吏礼部侍郎复进至册宝所稍南立定舁册宝□弩手伞子官并进前举册宝□兴太常博士通事舍人二员分引册太常卿前导吏部侍郎押册而行奉册太尉读册中书令举册官于册后以次从之册初行乐奏肃宁之曲次通事舍人太常博士又二员分引宝礼部侍郎押宝而行奉宝司徒读宝侍中举宝官于宝后以次从之诣西阶下至册宝褥位少置册北宝南乐止舁册宝□弩手伞子官等退于后稍西东向立捧册官与舁册官并进前取册匣升太常博士通事舍人分引册太常卿侧身导册先升奉册太尉读册中书令举册官捧册官于册后以次从升册初行乐奏肃宁之曲进至殿上博士舍人分左右于前楹立以俟读册中书令次栏于外前楹稍西立以俟举册官捧册官立于其后奉册太尉从升至褥位搢笏少前跪置讫执笏俯伏兴乐止退于前楹稍西立以俟太常博士立于后太常卿少退东向立舁册官立于其后皆东向捧册官先入举册官次入读册中书令又次入捧册官四员皆搢笏跪捧举册官二员亦搢笏两边单跪对举中书令执笏进跪称中书令臣某读册读讫俯伏兴中书令俟册兴先退通事舍人引降自东阶复本班讫太常卿降复宝□前舁册官并进与捧册官等取册匣兴置于殿东间褥位案上西向捧举册官等降自东阶还本班舁册官亦退太常博士引奉册太尉降自西阶东向立以俟次捧宝官与舁宝官俟读册中书令读讫出并进前取宝盝升太常博士通事舍人分引宝太常卿侧身导宝先升奉宝司徒读宝侍中举宝官捧宝官于宝后以次从升宝初行乐奏肃宁之曲进至殿上博士舍人俱退不升并于前楹稍西立俟读宝侍中于栏子外前楹间稍西立以俟举宝官捧宝官立于其后奉宝司徒从升至褥位搢笏少前跪置讫执笏俯伏兴乐止司徒退于前楹西立以俟太常卿少退东向立舁宝官立于其后皆东向捧宝官先入举宝官次入读宝侍中又次入捧宝官四员皆搢笏跪捧举宝官二员亦搢笏两边单跪对举侍中执笏进跪称侍中臣某读宝读讫俯伏兴侍中俟宝兴先退通事舍人引降自西阶复本班讫舁宝官进前与捧宝举宝官等取宝盝兴置于殿之西间褥位案上东向捧宝举宝官等与太常卿俱降自西阶及吏部侍郎皆复本班舁宝官亦退太常博士引奉宝司徒次奉册太尉东向立定博士舍人赞引太尉司徒进诣第一墀香案南褥位立定博士舍人稍退典仪曰拜赞者承传在位官皆再拜讫博士舍人二员引太尉诣东阶升宫县奏纯诚享上之曲至阶止合门使二员引太尉进至前立定乐止合门使揖赞太尉拜跪贺殿下合门揖百僚躬身太尉称文武百僚具官臣等言致贺词云云俯伏兴退至阶上博士舍人分引太尉降至东阶初降宫县作肃宁之典复香案南褥位立定乐止博士舍人少退典仪曰拜赞者承传太尉司徒及在位群官俱再拜舞蹈三称万岁又再拜讫通事舍人引摄侍中升自东阶前楹间躬承旨退临阶西向称有制典仪曰拜赞者承传太尉司徒及在位群官俱再拜躬身宣词云云宣讫通事舍人引侍中还位典仪曰拜赞者承传阶下应在位群官俱再拜舞蹈三称万岁又再拜讫博士舍人分引太尉司徒就百僚位初引宫县作肃宁之曲至位立定乐止合门舍人分引应北面位群官各分班东西相向立定通事舍人引摄侍中并自东阶当前楹间跪奏礼毕俯伏兴引降还位扇合帘降协律郎俯伏兴举麾工鼓柷奏干宁之曲降座入自东房还后合进膳侍卫警跸如仪扇开乐止捧册官帅舁册□人捧宝官帅舁宝□人皆升殿取匣盝盖讫置于□前引进司官前导通事舍人赞引诣东上合门上进通事舍人分引文武百僚等以次出归幕次赐食以俟上寿上册宝礼毕有司供办御□及与宴群官位并如曲宴仪摄太常卿与大乐令帅工人入并协律郎各就举麾位俟舍人报通事舍人引三师以下文武百僚亲王宗室等分左右入至殿阶下稍南东西相向立通事舍人先引摄侍中版奏中严少顷又奏外办扇合鸣鞭协律郎跪俯伏兴工鼓柷宫县奏干宁之曲服通天冠绛纱袍即座帘卷内侍赞扇开殿上下鸣鞭敔乐止仪使副等添香炉烟升通事舍人引班首以下合班乐奏肃宁之曲至北向位重行立定中间少留班路通事舍人引摄侍中诣东阶升至殿上少立合门舍人引礼部尚书出班前北向俯伏跪奏称礼部尚书臣某言请允群臣上寿俯伏兴躬身通事舍人引摄侍中少退舍人赞礼部尚书再拜讫替祗候复本班内侍局进御□人次良酝令于殿下横阶南酹酒讫典仪曰拜赞者承传在位官皆再拜随拜三称万岁讫平立太常博士通事舍人分引摄上公由东阶升初升宫县奏肃宁之曲殿上舍人少退二合使揖上公进至进酒褥位乐止宣徽使以爵授上公上公搢笏受爵诣榻前跪进受爵讫上公执盘授宣徽使讫二合使揖上公入栏子内赞拜跪殿下合门揖百僚皆躬身通事舍人揖摄侍中进诣前楹间躬承旨退临阶西向称有制典仪曰拜赞者承传上公及在位群官皆再拜随拜三称万岁讫躬身宣曰得公等寿酒与公等内外同庆合门舍人赞宣谕讫上公与百僚皆舞蹈五拜讫合门舍人引百僚分班东西序北向立博士舍人再引上公自东阶升宫县奏肃宁之曲至进酒褥位乐止上公搢笏宣徽使授上公盘上公诣栏子内褥位跪举酒宫县奏景命万年之曲饮讫乐止上公进受虚爵讫复褥位以爵受宣徽使讫二合使揖上公退内侍局舁御□出博士舍人并进前分引降自东阶宫县作肃宁之曲合门舍人分引东西两班随上公俱复北向位立定乐止典仪曰拜赞者承传在位官皆再拜三称万岁讫平立殿上通事舍人揖摄侍中进诣前楹间躬承旨退临阶西向合门官先揖百僚躬身侍中称有旨典仪曰拜赞者承传在位官皆再拜讫躬身宣曰延王公等升殿典仪曰拜赞者承传在位官皆再拜讫搢笏舞蹈又再拜讫太常博士通事舍人引王公以下合赴宴群官分左右升殿不与宴群官分左右卷班出宫县奏肃宁之曲百僚至殿上坐后立乐止内侍局进御□入依寻常宴会再进第一爵酒登歌奏圣德昭明之曲饮讫乐止执事者行群官酒宫县作肃宁之曲文舞入觞行一周乐止尚食局进食执事者设群官食宫县奏保大定功之舞三成止出又进第二爵酒登歌奏天赞尧龄之曲饮讫乐止执事者行群官酒宫县作肃宁之曲武舞入觞行一周乐止尚食局进食执事者设群官食宫县奏万国来同之舞三成止出又进第三爵酒登歌奏庆云之曲饮讫乐止执事者行群官酒宫县作肃宁之曲觞行一周乐止尚食局进食执事者设群官食宫县奏肃宁之曲食毕乐止合门官分揖侍宴群官起立于席后通事舍人引摄侍中诣榻前俯伏兴跪奏侍中臣某言礼毕俯伏兴合门舍人分引群官俱降东西阶内侍局舁御□出宫县作肃宁之曲至北向位立定乐止典仪曰拜赞者承传在位官皆再拜讫搢笏舞蹈又再拜讫再分班东西序立扇合帘降殿上下鸣鞭协律郎俯伏跪举麾兴工鼓柷奏干宁之曲降座入自东房还后合侍卫如来仪内侍赞扇开敔乐止通事舍人引摄侍中版奏解严所司承旨放仗在位群官皆再拜以次出大定十一年十一月癸巳群臣奉上尊号曰应天兴祚钦文广武仁德圣孝皇帝按金史世宗本纪云云
章宗明昌四年诸王百官及耆艾等连请上尊号不许按金史章宗本纪明昌四年夏四月癸卯百官三表请上尊号上曰祖宗古先有受尊号者盖有其德故有其名比年五谷不登百姓流离正当戒惧修身之日岂得虚受荣名耶不许仍断来章辛亥右丞相夹谷清臣率百官及耆艾复请上尊号学官刘玑亦率六学诸生赵楷等七百九十五人诣紫宸门请上尊号如唐元和故事不许五月丙寅朔曹王永升及诸王请上尊号不许己巳上以群臣累上尊号不受诏谕中外徒罪以下递降一等杖以下原之八月己亥枢密使襄帅百僚再请上尊号不许明昌五年闰十月甲子亲王百官各奉表请上尊号不允按金史章宗本纪云云
承安二年亲王百官请上尊号不允
按金史章宗本纪承安二年三月己卯亲王百官复请上尊号不允丁酉枢密使唐括贡率百官请上尊号不允承安五年亲王及文武百官连请上尊号不许按金史章宗本纪承安五年三月戊辰亲王宰执百官再请上尊号不许四月丙戌朔文武百官再请上尊号不许五月乙亥亲王文武百官六学各上表请上尊号不许泰和元年群臣请上尊号不许
按金史章宗本纪泰和元年十一月庚戌司空襄以下文武百官复请上尊号不许十二月辛巳司空襄以下复请上尊号诏不许仍断来章泰和五年三月庚午亲王百官请上尊号不许按金史章宗本纪云云按张行简传泰和五年群臣复请上尊号上不许诏行简作批答因问行简宋范祖禹作唐鉴论尊号事行简对曰司马光亦尝谏尊号事不若祖禹之词深至以谓臣子生谥君父颇似惨切上曰卿用祖禹意答之仍曰太祖虽有尊号太宗未尝受也行简乞不拘对偶引祖禹以微见其意从之其文深雅甚得代言之体　　元
太祖元年群臣上尊号曰成吉思皇帝
按元史太祖本纪元年丙寅帝大会诸王群臣建九斿白旗即皇帝位于斡难河之源诸王群臣共上尊号曰成吉思皇帝世祖至元十二年文武百寮请上尊号不许
按元史世祖本纪至元十二年十二月戊申中书左丞相忽都带儿与内外文武百寮及缁黄耆庶请上尊号曰宪天述道仁文义武大光孝皇帝不许至元二十一年上尊号曰宪天述道仁文义武大光孝皇帝按元史世祖本纪二十一年春正月乙卯帝御大明殿右丞相和礼霍孙率百官奉玉册玉宝上尊号曰宪天述道仁文义武大光孝皇帝武宗至大二年皇太子诸王百官上尊号曰统天继圣钦文英武大章孝皇帝按元史武宗本纪云云
英宗至治元年上尊号曰继天体道敬文仁武大昭孝皇帝按元史英宗本纪至治元年十一月戊寅御大明殿群臣上尊号曰继天体道敬文仁武大昭孝皇帝己卯以受尊号诏天下庚寅拜住等言受尊号宜谢太庙行一献礼世祖亦尝议行武宗则躬行谢礼诏曰朕当亲谢文宗至顺元年上尊号曰钦天统圣至德诚功大文孝皇帝按元史文宗本纪至顺元年三月辛未群臣请上皇帝尊号不许固请不已乃许之五月戊午帝御大明殿燕铁木儿率文武百官及僧道耆老奉玉册玉宝上尊号曰钦天统圣至德诚功大文孝皇帝
　帝号部汇考三
皇清
　　康熙五十一年
万寿盛典初集康熙五十一年十一月十八日和硕　　显亲王臣
衍潢等谨
　奏为
圣德崇隆已极臣民感戴无已恭逢
六旬大庆普天同欢请上
尊号以惬舆情以光大典事钦惟我
皇上至圣至神允文允武道贯三极勋配两仪御极以来敬天法
祖励政勤民
圣德日跻干行无息亲祀
郊
庙殚竭精诚承欢
慈闱备隆尊养笃念本支则广推亲爱加厚宗室则大　　沛恩荣宵衣旰食日亲览夫万几劝织省耕时殷怀于　　兆姓水旱灾伤天行偶沴蠲除赈粜惠泽频颁历年蠲免之数己逾万万而三岁一周之　　令复涣德音盛京朝鲜年谷不登
特遣官员航海运赈以水利河道所关甚要
躬临相度指示修防南北各河皆得奠定民生漕运　　永获安澜尤重祥刑以全民命爰书必慎决狱　　惟宽屡颁肆赦之文
特下矜全之令且优恤禁旅之劳时
　沛非常之泽设官库以济缓急帑金以清宿逋　　一应远近差役给与驼马行粮至于用人时命保举以简才能务亲引见以试贤否整严兵备则内外时加乎训练追　　眷世勋则奕叶常延夫懋赏朝列旧臣务全终　　始行间宿将倍锡恩荣察访高年时颁优功则超越三谟德则包　　涵二典笃敬纯孝厚泽深仁洵千古所未有也　　至于三孽拒命六师用张奋雷霆而进虎臣殄鲸鲵而为京观收　　察哈尔于边隅辑俄罗斯于荒服东溟逋寇悉　　就歼除塞北穷番咸归版籍惟厄鲁特噶尔丹　　恃其边远敢肆陆梁洊噬邻藩至于天怒当众议之迟疑赖
圣心之独断大张
天讨
亲整王师六飞逾瀚海之津三驾极狼胥之域跋扈　　之寇终获剪除依附之奸咸皆革面呼呼脑儿　　厄鲁特及西域之土白特等遂乃输诚款服其　　余茅龙山寇东齐俞七打箭炉红苗猺人藜人　　等剿抚兼行恩威□用武功既震于边陲文教聿光乎时夏崇儒　　重道亲诣阙里千官陪祀九拜致虔而
御藻宸章光昭云汉弘阐经学之精微褒录诸贤之　　后裔特命表扬朱子祀大成殿列十哲之班又复优礼前　　王倍崇仪典驾幸浙省则拜祀禹陵幸秦中则
命书
御名致祭周文武陵寝幸江宁则于明洪武陵屡经　　拜礼且圣心逊敏经史融贯文艺书射超类绝群象数历律　　探赜入奥帝王之圣哲诚数千年来未有如我皇上者也今综考舆图东至朝鲜琉球暹罗南至交　　趾西至呼呼脑儿土白特诸域北至喀尔喀厄　　鲁特俄罗斯诸郡以及哈密番彝之族逐鹿使　　犬之区皆岁时朝贡输诚恐后幅员之辽阔诚　　数千年来未有如我　朝者也□自
皇上莅政以来五十余年大小几务咸仰
睿裁施行征剿叛逆悉赖
宸谟指授且
皇上亲擐甲胄跋履山川寒不加裘饥不再□与士　　卒同甘苦削平寇盗诛戮止属元憝胁从尽皆　　宽宥即噶尔丹之子宜蒙显戮尚荷矜全纳厄　　鲁特之款服则优给其爵禄准喀尔喀之回籍　　则咸遂其生成扎萨克属我内旗分遣教训而　　捕其寇贼朝鲜国享贡维殷屡免金币而厚其　　来使广柔远之恩无分于内外劳一身以绥万　　国诚数千年来未有如我皇上者也是以运际昌期
一人有庆天锡纯嘏
万寿无疆率土咸宁兆民永赖似此
福寿之兼隆平成之极至诚数千年以来未有如我皇上者也巍巍圣德荡荡
神功恭遇五十年之昌运
臣
等曾率同文武大臣官
　　员军民人等屡表请上
圣神文武大德广运尊号我
皇上秉德谦冲未蒙俯允今欣逢
六旬大庆礼部请
旨又钦奉
天语煌煌
圣衷惕惕捧读惭惶何敢再奏洪维
皇上大德如天臣民爱戴无已万方普庆千载一时　　因是罔知罪戾再罄葵忱吁恳皇上俯顺舆情
允上尊号
纶音特沛巨典聿昭俟
命下之日
臣
等缮
　表于来岁元旦
皇上升殿欢忭恭
　进则
臣
等幸甚
臣
等拜首稽首无任激切屏营之
　　至谨此具奏伏候
□旨本月二十日奉
旨朕临莅日久每于读书鉴古之余思念君天下之　　道惟以实心为本以实政为务若夸功德侈祥　　瑞加上尊号以取虚名无益治道朕所不喜以　　前诸王大臣等屡有奏请朕手书批示谕以断　　不允行之故历旨甚明这所奏知道了　十二　　月十九日镇海将军世袭一等侯又一拖沙剌　　哈番加六级臣
马三奇谨
　奏为
圣主功德应地配天率土臣民瞻云望日恭请加上尊号以昭盛典以慰舆情事窃惟圣神文武之号肇　　自虞书禄位名寿之称传于尼父盖有其实自　　必得其名而感之深所以望之切未有丰功伟　　烈集三王五帝之大成振古超今享一统万年　　之景福如圣主今日者也钦惟我
皇上
　尽善尽美
　作君作师
　御禹甸于八龄德本神授颂
　尧年之六秩福与天齐上侍
圣母之起居必敬必诚而允称大孝远绍皇初之治统　　惟精惟一而直接真传振武功则闽粤风清滇　　黔月朗皆出九重之胜算敷文德则澎台设郡沙漠称臣独开千　　古之鸿图赐复蠲租俾海澨山陬共乐升平之　　世缓刑宥罪使含生戴发群游熙□之天旰食　　宵衣无非治益求治安益求安之德意右文稽　　古悉皆道之以德齐之以礼之盛心凡此泰运　　常亨总见干纲独揽尧舜禹汤文武未有过焉　　汉晋唐宋元明孰能及此自应俯顺舆情恭请　　加上尊号乃
臣
于康熙四十二年合疏上请复于康熙五
　　十年专奏具陈而我
皇上圣不自圣所以
明旨谦而又谦未允准行难安寤寐兹者来春令序　　欣逢圣寿昌期八千岁以为春八千岁以为秋初周甲子　　亿万人之善颂亿万人之善祷不老河山在臣
　　等犬马报答之私既已共相激切而京口兵民　　呼吁之众更见莫不尊亲伏祈皇上俯念民心即系天心今礼本于古礼
□仪曹之拟议上
尊号之崇高则
圣德神功与日月而□曜金瓯玉烛如松柏之长春　　矣臣
无任踊跃欢忭谨同副都统
臣
周良相
臣

　　刘起芳合词陈恳伏祈
皇上睿鉴□部议覆施行康熙五十二年正月二十　　四日奉旨已有旨了该部知道
　　康熙五十二年
万寿盛典康熙五十二年正月二十二日总督江南　　江西等处地方军务兼理粮饷操江兵部左侍　　郎兼都察院右副都御史加四级臣
赫寿谨
　题为
圣德独高千古请上
尊号以光大典以慰舆情事据江南通省绅士丛澍　　等呈称紫极呈祥兆姓进升恒之咏丹宸掞藻　　臣工仰奎璧之光溯华祝于尧阶效嵩呼于舜　　陛臣民抃舞中外腾欢钦惟我皇上
　道隆千古
　德迈百王
　文教覃敷普天兴仁兴让
　武功丕显薄海来享来王数十年蠲赈频施史书　　罕见亿万载皇图永固历数弥长瑞霭氤氲春风披拂河已清而　　海已宴感瑞应于天庥老者安而少者怀咏熙　　□于圣世恭遇康熙五十二年之宝历欣逢
皇上六旬万寿之昌期澍等名列鹓行情深雀跃开　　阊阖于九天香飘华盖拜冕旒者万国彩焕金　　茎祝蓂荚以延年倾葵衷而向日公吁陈情请　　上尊号伏愿
俞旨一颁史册光昭于奕□垂训万世懿谟远迈于　　前王矣为此合词公恳伏乞缮疏代题等情又　　据江南儒学文武生员吴启昆等呈为圣寿之花甲初度舆情之爱戴弥殷恭恳代题请上尊号以垂盛典事呈称窃惟景运灵长际升恒而□　　灿鸿图巩固侔天地以同春扬复旦之光华庆　　中天之德曜钦惟我皇上
　宏开寿域
　□覆慈云斗指宸垣天运丽
　长生佳节星辉南极人心快
　有道昌期
　迭沛深仁屡下蠲租之诏
　弘敷大泽频颁宥过之文崇祀先贤配明禋而升　　位优隆后学广科甲以连茹斯诚亘古所未见　　真乃万世所难逢第以九重高远儒林之感颂难通而一德同心
帝座之敷宣有路伏恳片言转为入告请于
万寿之辰允上
至尊之号庶爱戴不以微贱而遗舆情端藉代题得　　达矣等情又据通省水营兵丁李兴长等　　呈为圣德弥崇普天共戴仰恳代题请上
尊号以光巨典以慰舆情事呈称
一人有道四方歌乐利之休
仁寿无疆万国庆升平之治
恩波惠泽本浩荡以难名履厚戴高效嵩呼而恐后　　光腾北极瑞应南天钦惟我皇上
　文谟武烈
　尧勋舜华
　体干德之健行民安物阜
　秉坤贞以渊穆海宴河清
　文德覃敷讫声教于海宇
　武功赫濯靖烽火于遐陬兴长等戎马行间兜鍪　　下士久沐豢养之殊恩更荷乡科之旷典恩膏　　稠迭莫报涓埃恭逢万寿昌期敢效华封之祝遥叩
九重宫阙难通蝼蚁之忱为此合词公吁代为题达　　请上尊号用慰舆情
恩纶一下万姓欢呼版册昭垂千秋生色等情又据　　耆民张国祥等呈为圣寿弥高黎民欢庆公恳代题以达诚悃事钦惟皇帝陛下　功盖汤武
　德迈唐虞
　偃武修文弥着声灵赫濯
　崇儒重道聿昭懿德光华恺泽覃敷于万方徽声　　宣播于千载维兹三月十八日恭遇皇上六十之昌期五十有二年适逢
圣诞周甲之大庆箕畴敛五福启万年永命之期华　　祝愿三多协千载贞符之会九州四海白叟黄　　童愿将版籍之年庚献作一人之历数请崇
尊号以扬盛典伏乞俯鉴下情特疏具题使小草之　　向阳有志舆情之爱戴弥殷得以上达等情各　　具呈到臣
据此钦惟我
皇上
　德合乾坤
　治隆尧舜
　金瓯永固迈功业于百王
　玉烛长调开太平于万□寰区敦教化从来未臣　　之边陲已臣宇内戴仁威自古未辟之版图尽　　辟春光披拂快值良辰瑞霭氤氲欣逢圣诞中外□河清海宴朝野乐物阜民安叨覆载者　　五十二年共庆历图伊始被化育者亿千万国　　同祝圣祚无疆备禄位名寿之全极文武功德之盛宜着　　非常之大典以垂万世之弘谟今据江南通省　　绅士丛澍等生员吴启昆等兵丁李兴长等耆　　民张国祥等请上尊号以光大典以慰舆情各具呈环
臣
衙门公恳代
　　题
臣
见绅衿士民兵丁仰望之切实出至诚不
　　敢壅于
上闻谨据舆情恭疏具题伏乞
皇上睿鉴俯赐俞允施行
臣
会同总督漕运
臣
郎廷
　　极总督河道
臣
赵世显江宁巡抚
臣
张伯行安
　　徽巡抚
臣
梁世勋江南提督
臣
师懿德合词具
　　题为此具本谨
　题请
旨二月十五日奉
旨已有旨了该部知道
　　从来古帝王德隆道洽告成功于天地则有封　　禅之典登泰山禅梁父启金泥玉检之藏飞英　　声而腾茂实厚福庆以笃民生盖七十二代之　　君踵相接也至若文德武功巍巍荡荡深仁厚　　泽洋溢六合一时公卿士庶沐如天之化际明　　盛之休相与崇尚尊号以抒悃忱盖稽古放勋　　重华之称文武圣神之颂而窃仿其意有唐以　　来实始行之以后奉为故事虽其间贤君谊辟　　亦未尝不以之垂世示典焜耀史册盖纪扬颂　　于廷陛聆讴歌于草野尊亲之戴四海同风用　　以敷扬至治润色鸿业诚盛典也我皇上临御五十余年兢兢业业无日不以敬
天法
祖为念旰食宵衣上奉
慈宁宫备极尊养敦睦九族协和万邦励政勤民正礼　　作乐宇宙登于仁寿天地底于平成诞敷文德　　焕乎有章纶音宣布允与二典三谟光昭天壤每岁
临御经筵讲求治平之要崇儒重道躬诣杏坛行释　　奠之礼万几稍暇即综览群书上自典喷下及子史百家天　　文地理乐律历数诸书靡不探赜穷源条分缕　　晰勒为成书昭示万世至于除残去暴大奋武　　功荡平三孽绥靖海壖三征噶尔丹靺鞈亲临　　寒不加衣饥不再食以万乘之尊与士卒同甘苦六师用命电扫风驰不崇　　朝而凯旋告庙东西朔南声教四讫以及殊方　　异域梯航万里重译来朝幅员之广自开辟以　　来未之有也弥复轸念民生普天之下有一夫之不获咸在
帝心黄淮合流为东南之患于是规度形势指授方　　略水伯效灵河工奠定重念穑事为民生大命　　每岁首必亲祀祈谷匕鬯告虔比年以来野有多鱼之兆史书　　大有之祥犹且蠲租赐复惠泽频施平狱缓刑　　钦恤备至耕凿作息之民固已熙熙然见唐虞　　三代之风矣若夫造士作人辟门吁俊屡增解　　额特诏开科
御制训饬士子文颁示天下厘剔官方内外大吏下　　至州县末职俱引见　殿墀量才授任扬清激浊大法小廉吏治既清四　　民乐业风俗之美比户可封和气致祥百灵荐　　祉是以膏雨降瑞麦登荣光四塞河润千里山　　川献其祯瑞云物吐其光华湛恩汪濊率土蒙　　休光天之下至于海隅苍生靡不咸若矣乃康　　熙二十三年词臣曹禾请行封禅皇上再三不允昔建武先却封禅后感会昌符复议　　行之未有若我皇上之至诚坚却始终让而不居者也然犹曰封禅　　之事功成告天帝王躬行之非臣下所能请也　　至于尊号之请则出于臣民拜手赞扬之意以　　章骏烈鸿休奉之者无私受之者不愧昔唐宋　　之君功德不逮皇上至远也然天宝元年感灵符之应遂上尊号宋　　天禧元年秋七月干兴元年春二月以群臣请　　亦上尊号告宗庙而名正质人民而言顺矣矧　　我皇上功德至隆极盛不啻咸五帝登三王于以昭至　　德于万世垂鸿号于无穷何多让焉乃自三藩　　荡平之后群臣即请上尊号其后平台湾则又请平噶尔丹则又请四十一　　年十二月宪臣等公疏请四十二年正月诸王　　大臣及文武大小官员请上尊号曰
圣神文武大德广运皇帝四十四年五月科道官又　　公疏请五十年三月诸王大臣官员复合词吁　　请我皇上谦德冲怀温纶慰答俱坚辞不许兹康熙五十　　二年恭届万寿六旬久道化成时雍风动皆由我
皇上功德隆盛坐致升平诸王臣民复合词有尊号之请我皇上即俯顺舆情加上徽号慰率土臣民之望惬天　　下爱戴之心适足以昭至治之无外乃谕旨谆谆允恭克让坚不允行惟
万寿节升殿一受朝贺而其他请立碑文则却之请　　建宫亭龙亭则又却之谦冲之德久而弥光□　　自有书传以来未有谦德若斯之隆者也仰惟　　我皇上于尧舜事功之外探性天之秘奥抉圣道之渊　　微于十六字之心传与之默契而无间故能不　　事虚文不蹈故辙无论唐宋以来之空名屏而　　不居即七十二君登封告成之典行之于先而　　无异词者以我皇上视之泊如也
臣
等生逢
　盛世幸际
　昌期不克仰赞
高深于万一而谨志其大略如此
　帝号部汇考四
礼记
　　曲礼
君天下曰天子朝诸侯分职授政任功曰予一人陈
注
天子者君临天下之总称臣民通得称之予一　人则所自称也践阼临祭祀内事曰孝王某外事曰嗣王某
　践履也阼主阶也履主阶而行事故曰践阼也宗　庙之事为内郊社之事为外祝辞称孝王某者事　亲之辞嗣王某者事神之辞也临诸侯畛于鬼神曰天王某甫
　天子巡狩而至诸侯之国必使祝史致鬼神当祭　者之祭以不亲往故祝辞称字曰某甫甫者丈夫　之美称也方氏曰望秩之礼必于野外故以畛言　之畛田间道也祭于畛而谓之畛犹祭于郊而谓　之郊也天子适诸侯非其常盖有时矣故于是特　言有焉尔雅
　　释诂
林烝天帝皇王后辟公侯君也

注
诗曰有壬有林又曰文王烝哉其余义皆通见　诗书疏
皆天子诸侯南面之君异称也白虎通云
　君群也群下之所归心也林者说文云平地有丛　木曰林烝者左传云天生烝民树之以君而司牧　之然则人物之众必立君长以司牧之故以林烝　为君也天者说卦云干为天为君以其居尊极故　也大雅皆谓君为天是也帝皇者白虎通云德合　天地者称帝帝者谛也象可承也皇美也大也天　之总美大称也时质故总称之号之为皇煌煌人　莫违也王者往也天下所归往说文云后者继体　君也象人之形施令以告四方故后之从一口发　号者君后也辟者法也为下所法则也公者通也　公正无私之意也侯者候也候逆顺也天帝皇王　惟谓天子公侯惟谓诸侯余皆通称易纬
　　川灵图
帝者天号也德配天地不私公位称之曰帝天子者继天治物改正一统各得其宜父天母地以养生人至尊之号也大君者君人之盛也尚书纬
　　璇玑钤
帝者天号王者人称天有五帝以立名人有三王以正度天子爵称也皇者煌煌也天子之尊也神精与天地通血气含五帝精天爱之子也孝经纬
　　援神契
三皇步五帝骤三王驰五霸骛或称帝王接上称天子明以爵事天接下称帝王明以号令臣下白虎通
　　爵
天子者爵称也爵所以称天子者何王者父天母地为天之子也故援神契曰天覆地载谓之天子上法斗极钩命诀曰天子爵称也帝王之德有优劣所以俱称天子者何以其俱命于天而主治五千里内也尚书曰天子作民父母以为天下王何以知帝亦称天子也以法天下也中候曰天子臣放勋书无逸篇曰厥兆天子爵何以言皇亦称天子也以其言天覆地载俱王天下也　　号
帝王者何号也号者功之表也所以表功明德号令臣下者也德合天地者称帝仁义合者称王别优劣也礼记谥法曰德象天地称帝仁义所生称王帝者天号王者五行之称也皇者何谓也亦号也皇君也美也大也天之美大称也时质故之也号之为皇者煌煌人莫违也烦一夫扰一士以劳天下不为皇也不扰匹夫匹妇故为皇故黄金弃于山珠玉捐于渊岩居穴处衣皮毛饮泉液吮露英虚无寥廓与天地通灵也号言为帝者何帝者谛也象可承也王者往也天下所归往钩命诀曰三皇步五帝趋三王驰五霸骛或称天子或称帝王何以为接上称天子明以爵事天也接下称帝王者得号天下至尊言称以号令臣下也故尚书曰咨四岳曰格汝众或有一人王者自谓一人者谦也欲言己材能当一人耳故论语曰百姓有过在予一人臣谓之一人何亦所以尊王者也以天下之大四海之内所共尊者一人耳故尚书曰不施予一人或称朕何亦王者之谦也朕我也或称予者予亦我也不以尊称自也但自我皆谦或称君子何道德之称也君之为言群也子者丈夫之通称也故孝经曰君子之教以孝也所以敬天下之为人父者也何以言知其通称也以天子至于民故诗云恺悌君子民之父母论语云君子哉若人此谓弟子弟子者民也风俗通
　　五帝
天立五帝以为相四时施生法度明察春夏庆赏秋冬刑罚帝者任德设刑以则象之言其能行天道举措审谛也　　三王
擅国之谓王能制割之谓王制生杀之威之谓王蔡邕独断　　帝王称号
汉天子正号曰皇帝自称曰朕臣民称之曰陛下其言曰制诏史官记事曰上车马衣服器械百物曰乘舆所在曰行在所所居曰禁中后曰省中印曰玺所至曰幸所进曰御其命令一曰策书二曰制书三曰诏书四曰戒书皇帝皇王后帝皆君也上古天子庖牺氏神农氏称皇尧舜称帝夏殷周称王秦承周末为汉驱除自以德兼三皇功包五帝故并以为号汉高祖受命功德宜之因而不改也王者至尊四号之别名
王畿内之所称王有天下故称王
天王天下之所归往故称天王
天子父天母地故称天子
天家百官小吏之所称天子无外以天下为家故称天家天子正号之别名
皇帝至尊之称皇者煌也盛德煌煌无所不照帝者谛也能行天道事天审谛故称皇帝朕我也古者尊卑共之贵贱不嫌则可同号之义也尧曰朕在位七十载皋陶与帝舜言曰朕言惠可底行屈原曰朕皇考此其义也至秦天子独以为称汉因而不改也陛下者升阶也所由升堂也天子必有近臣执兵陈于陛侧以戒不虞谓之陛下者群臣与天子言不敢指斥天子故呼在陛下者而告之因卑达尊之意也上书亦如之及群臣士庶相与言曰殿下阁下执事之属皆此类也上者尊位所在也太史令司马迁记事当言帝则依违但言上不敢渫渎言尊号尊王之义也乘舆出于律律曰敢盗乘舆服御物谓天子所服食者也天子至尊不敢渫渎言之故托之于乘舆乘犹载也舆犹车也天子以天下为家不以京师宫室为常处则当乘车舆以行天下故群臣托乘舆以言之或谓之车驾天子自谓曰行在所犹言今虽在京师行所至耳巡狩天下所奏事处皆为宫在京师曰奏长安宫在泰山则曰奏奉高宫唯当时所在或曰朝廷亦依违尊者所都连举朝廷以言之也亲近侍从官称曰大家百官小吏称曰天家幸者宜幸也世俗谓幸为侥幸车驾所至臣民被其德泽以侥幸故曰幸也先帝故事所至见长吏三老官属亲临轩作乐赐食皂帛越巾刀佩带民爵有级数或赐田租之半是故谓之幸皆非其所当得而得之王仲任曰君子无幸而有不幸小人有幸而无不幸春秋传曰民之多幸国之不幸也言民之得所不当得故谓之幸然则人主必慎所幸也御者进也凡衣服加于身饮食入于口妃妾接于寝皆曰御亲爱者皆曰幸天子命令之别名一曰命二曰令三曰政
天子父事天母事地兄事日姊事月常以春分朝日于东门之外示有所尊训人民事君之道也秋夕夕月于西门之外别阴阳之义也杜佑通典
　　杂制
皇帝天子天子通称陛下对扬咫尺上表通称也至尊臣下内外通称乘舆服御所称车驾行幸所称赴车驾所日赴行在所也丘光庭兼明书
　　皇帝名义
郑康成云北斗天皇大帝其精生人凡称皇者皆得天皇之气又云五帝者仰合五帝座星也明曰康成举其边未为通论也今按尚书说皇者皆天德也皇王人也帝谛也公平通达举事审谛也人主德同天覆故德优者谓之皇其次谓之帝然则皇者帝者皆法天为名非取星为号也或曰子以轩辕为皇何故谓之黄帝答曰凡言有通析析而言之则皇尊于帝通而言之则帝皇一也月令云其帝太昊则伏羲亦谓之帝也吕刑云皇帝清问下民则尧亦谓之皇也　帝号部总论
淮南子
　　本经训
帝者体太一王者法阴阳霸者则四时君者用六律秉太一者牢笼天地弹压山川含吐阴阳伸曳四时纪纲八极经纬六合覆露照导普汜无私蠉飞蠕动莫不仰德而生阴阳者承天地之和形万殊之体含气化物以成埒类赢缩卷舒沦于不测终始虚满转于无原四时者春生夏长秋收冬藏取予有节出入有时开阖张歙不失其叙喜怒刚柔不离其理六律者生之与杀也赏之与罚也予之与夺也非此无道也故谨于权衡准绳审乎轻重足以治其境内矣是故体太一者明于天地之情通于道德之伦聪明耀于日月精神通于万物动静调于阴阳喜怒和于四时德泽施于方外名声传于后世法阴阳者德与天地参明与日月并精与鬼神总戴圆履方抱表怀绳内能治身外能得人发号施令天下莫不从风则四时者柔而不脆刚而不宽而不肆肃而不悖优柔委从以养群类其德含愚而容不肖无所私爱用六律者伐乱禁暴进贤而退不肖扶拨以为正坏险以为平矫枉以为直明于禁舍开闭之道乘时因势以服役人心也帝者不体阴阳则侵王者不法四时则削霸者不节六律则辱君者失准绳则废故小而行大则滔窕而不亲大而行小则□隘而不容贵贱不失其体而天下治矣董仲舒春秋繁露
　　深察名号
治天下之端在审辨大辨大之端在深察名号名者大理之首章也录其首章之意以窥其中之事则是非可知逆顺自着其几通于天地矣是非之正取之逆顺逆顺之正取之名号名号之正取之天地天地为名号之大义也古之圣人謞而效天地谓之号鸣而命施谓之名名之为言鸣与命也号之为言謞而效也謞而效天地者为号鸣而命者为名名号异声而同本皆鸣号而达天意者也天不言使人发其意弗为使人行其中名则圣人所发天意不可不深观也受命之君天意之所予也故号为天子者宜视天如父事天以孝道也深察王号之大意其中有五科皇科方科科黄科往科合此五科以一言谓之王王者皇也王者方也王者也王者黄也王者往也是故王意不普大皇则道不能正直而方道不能正直而方则德不能运周□德不运周□则美而不黄美而不黄则四方不能往四方不能往则不可全于王故曰天覆无外地载兼爱风行令而一其威雨布施而均其德王术之谓也深察君号之大意其中亦有五科元科原科权科温科群科合此五科以一言谓之君君者元也君者权也君者温也君者群也是故君意不比于元则动而失本动而失本则所为不立所为不立则不效于原不效于原则自委舍自委舍则化不行用权于变则失中适之宜失中适之宜则道不平德不温道不平德不温则众不亲安众不亲安则离散不群离散不群则不全于君名生于真非其真弗以为名名者圣人之所以真物也名之为言真也故凡百讥有黮黮者各反其真则黮黮者还昭昭耳欲审曲直莫如引绳欲审是非莫如引名名之审于是非也犹绳之审于曲直也诘其名实观其离合则是非之情不可以相谰已册府元龟
　　尊号
古者盛德之君若三皇五帝皆典籍之所述也夏商而下降号称王秦并天下始兼三五而建号然后尊极之名著矣历代而下尊而不易时或因革理非沿袭踵事增华其流弥盛乃至倾臣子之将顺颂君上之徽美守阙上书备物典策所以极光大之称流景铄之懿也若乃钦明文思温恭允塞尧舜之德垂于缃素至于浚哲之后据天下之图受三灵之命亿兆欣戴中外款附功崇德巨仁深泽广繇是从人之欲顺帝之则拥神休而尊明号亦何让焉
　帝号部艺文一
　　上应天神龙皇帝册文　　　　唐李峤维神龙三年岁次丁未九月丙寅朔五日庚子具官某及文武群官等谨昧死再拜稽首奉册言爰是厥初肇兴司牧皇矣无极蒸哉察道莫不因时适变改物殊徽推五运而陟崇高步三微而膺历数天地人皇之立称始别洪荒唐虞夏帝之君尊渐详文质姬水以推轮发号烈山以斫耒增名然后仁被德宣功昭业远历访前古兹为旧式我大唐受乾坤之眷命当县之讴歌奄有黎蒸遂荒宸象应天皇帝陛下垂统御箓截海披图承四业之休光握三灵之宝契虞舜蒸蒸之德永锡群方周文翼翼之心其凝庶绩驱齐民于仁寿致雅俗于醇浓六府咸修五兵不用航海梯山之客奉贽输琛耕田凿井之夫击壤鼓腹中外静谧表里雍熙而孽子滔天乱臣干纪谋同触瑟祸剧弄兵不虞之忽生于肘腋无象之鉴独愤于神祗于时凶竖逼楼圣君凭槛威灵下济觉封豕之周惶丑逆上瞻见神龙之傅翼宝仗似亿千之卫天威成丈六之容众瑞俱临群祅大骇尽迷方而失据咸丧气而亡精顾盼而斩馘轝尸指挥而冰销雾廓虽复草为兵甲秦师惊蒋帝之神树作幡幢释主麾魔王之众□躯之变娲后蛟影之随汉高未足以匹此奇征方斯伟应是非冥符幽赞虑感潜通何以承波若之护持享高明之福助昔者伏牛之主是曰牺皇名鸟之君仍题凤纪法身用马鸣成道上士以龙德为仙敢托元符爰咨故实谨上尊号曰应天神龙皇帝鸿猷载肇昌历惟新庶以仰顺干心俯从人欲天长地久更隆四大之尊名玉振金声恒为百王之称首盛矣美矣皇哉唐哉臣某等诚欢诚喜顿首顿首死罪死罪再拜以闻　　宰相等上尊号表　　　　　　裴光庭臣光庭等言臣闻惟天为大圣人合其德知微其神至人契其道德应者天锡其命道尊者帝受其名伏惟陛下克享天心诞承丕命仁育万类道光四表功业见乎变祯符应乎时往者国步多艰克清内难皇天眷佑受命文宗允□圣谟肇修人纪不易日月再造乾坤此陛下之神武也若乃钦明文思允恭克让缀学设教定礼创历章施五采克谐八音缉熙之教成肃雍之德备此陛下之圣文也若郊祀天地文之经也敬祀神祇文之德也柔远能迩文之化也登封告成文之表也非大圣则不能合其典谟非至神则不能制其通变故功成者不可不表德至者不可不崇是以百辟颙望三灵乃眷将谓鸿名尚阙大典未敷臣等昧死上尊号为开元圣文神武皇帝陛下将以首出千古表正万邦伏愿守神器之至公遗鸣谦之小节鸿名不可以深拒大典不可以固违则乃谓韶尽美矣又尽善也凡在含生不胜大庆臣等区区敢以固请　　礼部为百官上尊号表　　　　柳宗元　尊号昔者所无有盖自唐高宗始称天皇中宗称　应天至明皇遂有开元圣文神武之号自是以为　法肃宗即位次年正月遂加册号代宗即位次年　七月群臣遂上尊号至宪宗立于永贞元年八月　礼部百官复遵此议子厚是时尚为礼部员外郎　故预作此表然是年九月黜为邵州刺史继贬永　州司马至元和三年宪宗方上尊号也臣某言伏以圣王之纂承天位也臣子必竭恳诚献尊号安敢为佞礼在其中一则以告天地神祇二则以奉宗庙社稷三则以安华夏蛮貊巍巍大称其可废乎臣等诚欢诚忭顿首顿首伏惟皇帝陛下□周文之孝德齐大禹之约身弘帝尧之法天过殷汤之解网未逾周月四海将致于时雍甫及元正率土更欣于再造然而神之人愿亿兆之情有所不安率谓未尽善者以为帝德广运而尊号犹阙郊庙备礼而祝嘏无词凡百兢怀中外属望臣谨按昔皋陶之颂舜伊尹之颂汤皆臣子至公面扬君父以敷于当代以播于无穷夫岂饰哉率由事实帝王尊号盖渐于此皇家光被四表祖宗烈文时当太和尊号表德耳目所接简牍斯存稽之于前典则如彼考之于圣朝又如此今龟筮习吉元正戒期当品物维新之时乃皇王大礼之日陛下郊天地飨宗祧阴阳协和动植交畅不建至尊之称恐违列圣之心所以臣等冒责陈闻请上尊号伏惟陛下抑谦让之节安延企之情特诏名儒礼官百寮庶尹详明故实议崇圣德则人望允厌神心获安山川效灵光赞无疆之寿祝史陈信永彰不朽之功臣等蒙国宠荣备位班列无任恳望之至　　第二表
永贞
元年

臣某等言臣等再陈丹悃请献鸿名天心未从伏增陨越臣等诚惶诚恐顿首顿首谨按尧曰咨尔舜舜曰格尔禹汤曰吾甚武自号曰武王则尧舜禹汤皆当时王者之号也考帝王之故实征往圣之宪章允协礼经焕乎图谍伏惟皇帝陛下允恭克让约己谦尊参天两地之功为而不有安上理人之德置而不论此至哉王言非群下所能仰望也然臣等伏以为尊号所以类上帝飨祖宗万人所称百蛮所仰表圣德于率土播天声于无疆臣下请之之谓礼帝王允之之谓孝孝大于让礼先于谦百王不刊之典安可得而废也臣等又以春秋本于五始元者五气之首春者四时之首王者受命之首正月者政教之首郊天大礼者立极之首今天地交泰俯临元辰正始之美正当其运陛下确违群愿固守谦冲此臣等所以兢惕失图回惶无措上冒严宪敢逃厚责伏乞俯赐天听察纳微诚特诏礼官议臣所请揆日推策虔奉鸿休区区恳诚期尽于此犹恐天光未照三献无征仿徨阙庭伏待斧锧无任耸望之至　　京兆府请复尊号第二表
贞元
十九年
　前人
臣某等言臣伏以耆老等并发丹诚将贯白日请复徽号以光圣谟臣以其恳款自中不可禁止遂抗表陈请备述微诚伏奉墨诏批答未蒙允许者众心尚阻天意未从恳迫逾深兢惶无措臣某中
谢
伏惟皇
帝陛下道大益谦化成弥损虽江海善下每应朝宗之心而日月居高久称照临之位况复上承天命下□人诚若然辞之理有不可伏以陛下功参造化政体乾坤万邦宅心百灵效职此圣之至也明并两曜信如四时先天不违穷神知化此神之极也道德纯备礼乐兴行宸翰动于三光睿藻穷于六义此文之备也五兵不试七德咸宣殊方者思归负固者率服此武之成也黄龙皓兔甘露庆云神禾嘉瓜祥莲瑞木万物畅遂百谷茂滋此天之至灵也黎老斑白伏守阙庭鳏婺童幼谣歌道路此人之至诚也有其德而无其号拒乎天而违乎人虽陛下谦让之至美抑非臣心之所安也伏以贱志难明微诚莫达戴天弥惧履地益惭不任恳迫屏营之至伏愿早建大号以称天人之心谨再奉表昧死陈请以闻　　代京兆府耆老请复尊号表
贞元
十九年
前人
京兆府长安县耆老臣石灵等言臣伏以陛下尊号未复一十九年盛德弥光大化益被加以休征咸集福应具臻至于今岁纷纶尤盛风雨必顺生长以时五稼尽登万方皆稔神意人事正在于斯天不可违人不可弃臣等诚恳诚迫顿首顿首臣闻恩深必报德盛必崇以陛下九重之尊推崇无上以陛下四海之大报效何施惟有尊名用光圣理阙然未复谁所敢安臣心则微天意甚重伏惟皇帝陛下体昊穹以施化虔上帝以至诚今则千祥应期百神奉职飞走之物皆已效灵草木之类咸能应圣天命降于上人诚发于中此而可辞孰云有奉况复野多滞穗亩有余粮足食之庆充溢于京坻阜财之谣欢呼于道路尽非人力皆自天成神祇之望既勤遐迩之心又迫况臣等得生邦甸幸遇盛明身体发肤尽归于圣育衣服饮食悉自于皇恩被元化而益深望鸿名而未□恳倒之至夙夜不宁谨诣光顺门昧死请复圣神文武之号以副天地宗社之心使海内赤子得安其所臣等不胜恳倒迫切之至谨奉表以闻　　礼部贺册尊号表　　　　　　　前人臣某伏奉月日制陛下膺受尊号率土臣子庆抃无穷臣闻立极之大四海无以报神功配天之尊万物不能崇圣德唯有徽号是彰中兴所以上探天心下极人欲伏惟元和圣文神武法天应道皇帝陛下统承千载光被六幽蟊贼尽除福应皆集有首有趾咸识太平勋臣增爵禄之荣戎士加赏延之宠片善必录微功尽升独惟圣谟事绝酬答万国觖望百工怨思是以启元和之盛典延昊穹之景祚理历凝命实曰圣文和众定功时惟神武运行有法天之用变化乃应道之方鬼神协谋遐迩同志大礼既建鸿恩遂行欢呼远匝于九围渗漉普周于八裔庆超邃古美冠将来臣获守蛮荒远承大典潢污比陋河清幸遂于千年尘壤均微山呼愿同于万岁无任庆贺屏营之至　　贺册尊号表
时在潮
州所进
　韩愈
臣某言伏闻宰相公卿百官及关辅百姓耆□等以陛下功崇德巨天成地平宜加号于殊常以昭示于来代陈请恳至于再于三陛下仰稽干符俯顺人志乃以新秋首序令月吉辰发扬鸿休膺受显册天人合庆日月扬光寰海之间含生之类欢欣跃踊以歌以舞臣某诚欢诚喜顿首顿首臣闻体仁长人之谓元发而中节之谓和无所不通之谓圣妙而无方之谓神经纬天地之谓文戡定祸乱之谓武先天不违之谓法天道济天下之谓应道伏惟元和圣神文武法天应道皇帝陛下子育亿兆视之如伤可谓体仁以长人矣喜怒以类刑赏不差可谓发而中节矣明照无私幽隐毕达可谓无所不通矣发号出令云行雨施可谓妙而无方矣三光顺轨草木遂长可谓经纬天地矣除划寇盗宇县清夷可谓戡定祸乱矣风雨以时祥瑞辐凑可谓先天而天不违矣国内无饥寒四裔皆朝贡可谓道济天下矣众美备具名实相当赫赫巍巍超今冠古方当议明堂辟雍之事撰泰山梁父之仪搜三代之逸礼补百王之漏典时乘六龙肆觐东后微臣幸生圣代触犯刑章假息海隅死亡无日瞻望宸极心魂飞扬有永弃之悲无自新之望曾不得与鸟兽率舞蛮裔纵观为比衔酸抱痛且耻且□无任感恩恋阙恳迫仿徨之至谨奉表陈贺以闻　　代百官请上尊号第三表　　　　吕温臣某等言臣等自管窥天以凡揆圣虔奉徽号罄陈至诚而再降谦光未回宸眷□局罔据仿徨失图臣等诚感诚惧顿首顿首臣闻强名曰道莫体混元之功推大于天岂报生成之德徒以定物视听示人津涯俾其会归有所则象伏惟皇帝陛下克广睿图绍休圣绪顺考古训茂宣重光亭毒以佐天和震曜以除人害性与道合身为化先神行六幽风动九服求珠赤水观妙用于无方检玉名山告成功而有日岂可过损盛德不昭鸿休弃臣子沥血之诚阻中外倾首之望当仁必受乃曰至公与物无私宁嫌在己安卑者地山岳之峻岂□好谦者天日月之光何让道贵传继礼从宜称邦家之旧典不可以废天人之合应不可以违臣等谬服官常亲承至化一披肝胆三黩宸严陨越为期俯伏俟命实望陛下随时立教以欲从人游神于不宰之乡屈己于有名之域润色大宝发挥皇猷古今一时天下幸甚无任恳迫屏营之至谨奉表陈请以闻　　庆鸿名颂　　　　　　　　　独孤及唐兴百三十八载皇名在宥天下铸五兵为农器栖万姓于寿域道证德洽神人以和春正月冢臣上将卿士庶尹洎三老五更公侯伯子男相与揭厉皇猷请增明号上撝谦而未许也佥曰陛下孝达神明道超帝尧以德则符广运以时则复太朴以功则保定丕业格于上下而尊称犹浅鸿名未光亿兆之心何戴神祇之望何塞天子南向而让者九不得已而俞之乃命有司具诏告之礼二月乙酉备法驾朝太清宫□宫神以洒扫诏月将使警跸云动天旋至于灵坛报功乎三清祈福乎上元景戌享太庙用明水越席玉豆雕纂之礼炳萧以合芗灌鬯以报魄神休拥而万灵接精意陈而六幽感丁亥朝群臣于蓬莱前殿于是四方人大和会命太尉班五瑞合六乐遂展礼奉策虔受大号曰开元天宝圣文神武证道孝德皇帝是日也解商野之三网受涂山之万玉大赦天下与人更始协时月同度量赞杰俊书云物恤高年礼大祇接天瑞受地厘抚柔万邦存省其安危遂迎日推策布庆行赐扇熏风调元气接千载之大统操三皇之遗珠垂其衣裳与天地合符乐□礼崇乘舆乃入然后屏椒房而彻黄屋徜徉乎大庭氏之馆泊兮凝神沉兮存真想洪崖广成之伦被霓裳而下凤阙蹁跹左右上千万寿凡遭逢昌运沐浴圣渥而不能颂烝人赋江汉吉甫仍叔之罪也臣敢有二事乃作颂曰穆穆閟宫敷时绎思天有成命孝孙受之铺衍下土报功神祇我瑞如山我福孔夷圣敬攸感上元岂私诞受鸿名载扬缉熙风动云行雨飞露垂昆虫昭苏草木阜滋恭己南面端拱无为柏皇尊卢万代一时昭假迟迟上帝是祗永锡多祜万寿无期　　代宰相请上尊号第二表　　　白居易臣某等言今月二十四日臣等已陈表章请上尊号愚诚恳切圣鉴未回蹐地局天不胜大愿臣某等诚惶诚恐顿首顿首臣闻大道者无求于物物尊而不辞至公者非欲其名名生而不让不让故与天合德不辞故率土归心所谓应乎天顺乎人者也伏惟皇帝陛下嗣兴一德统牧万方致时俗于和平纳生灵于福寿金革已偃销七十载之厉阶玉烛方调启一千年之圣运天人合应书轨混同而鸿名未加盛典犹缺中外失望史册无光此诚君上之谦然亦臣下之罪也今臣所以上启天意下酌人情再黩皇明重陈丹慊臣谨按书曰惟睿作圣又曰乃圣乃神乃武乃文又经曰明王之以孝理天下凡此五者历观列辟虽甚盛德莫能兼之伏以陛下自临大位及兹二年无巾车汗马之劳而坐平镇冀无亡弓遗镞之费而立定幽燕仁和一被桀骜尽化不可谓睿文乎削平天下震曜八荒北敌求婚以□命西羌乞盟而纳款威灵所及奔走来宾可不谓神武乎陛下以万乘之尊四海之富供养长乐道光化成推而致之可塞天地可不谓孝德乎故臣等敢冒死稽首上尊号曰睿文神武孝德皇帝伏惟陛下略撝谦之小节弘祖宗之大猷惟十二圣在天岂忘继其志以亿兆人为子宁忍阻其心特回宸衷俯受徽号在元功不为主宰于盛德有所形容焕乎大哉垂裕无极此实天下之幸非独臣之幸也臣等无任诚愿恳祷之至　　中书门下请上尊号第三表建中
元年
　干邵
臣炎等言臣等考古训酌群言建大中之道陈徽号之请累表上闻皆抑而未许局天陈迫屏营失图臣固以此请者方欲协万国之欢系一人之本盖非私于主而专于己实以荷大法上元遵王之路也伏惟皇帝陛下以唐尧四德光宅天下以周文直行陟降庭止应干立极迨乎逾年又奉今月甲寅诏将有事于郊庙越翼日乙卯复下有司命元子以主器荐珪置币尊祖配严属车将迈明号未布瞻望霄极遐哉邈乎至乃陈一王之仪合百神之礼祝告史载则谓之何臣又闻之守文缵服继序不忘尊奉遗烈必思其复惟高祖象云雷以起经纶惟太宗造区夏以创大业惟元宗倚孤剑以攘臂惟肃宗振一旅而讨逆惟代宗总天兵以佐命皆拯生人之崩角安国家之缀旒德泽洽于上苍功业冠于邃古而皆顺人心以敬天命享大名而腾茂实况陛下居雍邸将天下赫声濯灵无远不服此所以彰武功也其在望苑则问安视膳春诵夏弦尊师以广其聪明敬老以全其羽翼此所以懿文德也及受顾命反居谅暗勺饮不入杖而后起同轨不逾于七月升祔永终于九虞此所以昭大孝也克勤于邦日亲万务克俭于用化行四海珍禽奇兽不育于国沉珠捐金必受以人此所以返太素也有一于此则可以发挥鸿休光启尊号岂可尚怀谦损莫顾与能九庙之灵俨思虔告百辟之望终期必从陛下必欲固拒群心轻此盛典则祖宗之前号尽为虚美陛下安得而堕之臣愚故知其不可也臣等待罪掖垣屡陈愚款傥未回天眷将万请以之无任大愿慺慺之至谨奉表昧死以闻　　为文武百官请复尊号表贞元
五年
　崔元翰
臣等言臣窃观前代之盛列辟之英咸保鸿名而崇明号或配其德或昭其功□所以扬耿光彰淳懿而示远也其有暗然不耀后嗣何观蔽而不扬群臣之罪伏惟皇帝陛下由正统而临祚承圣绪而受图□高明之姿于天侔博厚之德于地端教化之本制行礼之中声震八区威加六合运造化之柄靡有不通成阴骘之功众莫能测是用光膺圣神文武之号其后虽逢厄运寻睹昌期诚我武之扫清犹自咎而抑损同罪己之义明爱人之仁群臣等上顺圣心以成恭德而退怀大惧谓掩全功五年于兹若坠冰谷方今百职皆理庶绩其凝人用咸和俗惟丕变陈师鞠旅无犯塞之虞画界封疆无专地之患四海宁谧万类蕃滋薄刑溢不冤之声逋赋蒙勿收之惠西成有穰岁之报南极见寿星之祥灵贶屡加天恩允答岂宜固为菲薄以掩盛明尊号之崇愿复如旧况臣等亲奉平明之理久蒙覆露之恩耻德美之不彰忧罪戾之将及伏惟陛下复循旧典俯徇群心诚天地神祇内外臣庶之所望也臣等无任屏营悃款之至谨诣朝堂奉表陈请以闻臣诚勤诚恳顿首顿首谨言　　第五表贞元
六年

臣颀等言臣伏以尊号未复累表陈情伏奉明旨固守谦恭臣颀等上援天地神灵次奉祖宗典法列经义而顺古因人心以从时词繁而不能陈明诚端而未蒙察纳德美盛而犹蔽宪度缺而莫修罪戾是忧冰炭交集臣颀等诚惶诚恐顿首顿首臣颀等伏以先王之道由大中而可久近古之化以弥文而益彰则守谦而为恭不如立中而垂法表朴而礼略不如文明而化光况于文质异时而国家自有制度岂直为一王之法固以过三代之文其于规模信为弘远陛下嗣训先祖贻谋后圣当践修以纂承奚变更而废坠臣等又复读诏书曰遐想哲王则自燧人神农殷汤之时有其事也又曰钦若典训则自代宗肃宗元宗而上有其仪也又曰所诫者满所尚者谦守之以诚期于终始臣等以为去鸿名而贬损谦之始也遵旧典而奉承谦之终也造次而未尝违于礼守之诚也敬恭而无或蹈于专所诫者满也又曰虚美崇饰所不敢当伏惟皇帝陛下恤人之心动天之德致理之文教戡难之武功着于颂声光于史氏上有其实无虚美之谦下尽其诚非崇饰之伪又曰勉一乃心共康庶政曩者公卿大夫侍御仆或从扞牧圉或备持戈矛盖有同力之诚而无离德之间今者四岳群后九土庶邦外自藩维内及宗室黄发耆老青衿诸儒或佥以同辞或远而抗疏一心之效也群材序进百职交修烽燧不惊兵戈以息钻凿不用狱讼以止六气和而风雨时五谷昌而仓廪实庶政之康也诚由教化以致雍熙自当冠于皇王宁复谢于尧禹宜加明号以表成功陛下虽以为辞臣等未知其说又伏奉诏旨令臣等断表伏以君亲一致臣子一例而春秋之义以王父命辞父命不以父命辞王父命则臣颀等得遵先帝之典以违陛下之诏谨冒昧万死伏请复上尊号如前不胜惶惧恳迫之至谨复诣朝堂奉表固请以闻臣颀等诚惶诚恐诚勤诚恳顿首顿首谨言　　上武宗尊号册文
会昌
二年
李德裕
巨唐受命继体承业理运将至大君以兴昊穹所以开至圣也向者明两未定帝华不协舍嗣传圣深惟至公先后所以昭天命也亦犹尧发于唐侯文兴于代邸神明之祚不其难哉陛下清明溥鬯光耿四海元德真邻天休大日角见表气志如神爰初定命正心理物如辰居其极而天下无邪矣由是昭德塞违尊贤远佞禹不自满成不敢康自闺壸以施王教由家道而刑国风去比周覆名实揽权纲析圣律修旧典协成质扢嘉坛款太一进正臣以端治表礼故老以求谠言远无蔽狱近无留令祈元祖而膏雨降祀灵岳而嘉谷登省刑罚而蓬宇清发仓廪而螽螟息去岁龙旗承祀大辂亲郊捧玉瓒而一献光灵来格振金石而六变魄宝照临然犹古训是学缉熙于道天文炳焕云汉其章温恭敬逊承太任之教和乐恺悌洽戚藩之心德风偃于群黎威震动乎绝域又以敬养不逮于长乐昭配未升于祢宫每怀嗣徽蒸蒸而慕所以奉若慈训对越两仪因心立志永锡其教宽底剭之罪兴恻隐之仁回霜收电为之反汗及单于慕义景附朔边耀德戢兵谦临是受至于备文物展国容莫不先甲而布甘泽丁辰而廓阴翳斯所谓神祇之心应矣天人之际交矣于是服冕之士戴鹖之伦暨藩卫邦伯黄发鲐背不谋而进曰陛下元默天晬辉光日新大矣孝熙四极爰臻诚宜玉版温润镂鸿明之德神宝焜耀荐亿万之年丕天大典不可辞也陛下犹谦退固拒至于三四群臣不已乃曰俞哉夫□覆包含之谓仁极深研几之谓圣宪度着明之谓文蛮夷震惧之谓武感而遂通之谓神无思不服之谓孝臣等谨奉册宝上尊号曰仁圣文武至神大孝皇帝伏惟陛下干健不息谦尊而光寿乃侔于殷宗德乃厚于成康贻燕后昆受福无疆　　干德上尊号册文　　　　　　宋范质维干德元年岁次癸亥十一月己酉朔十六日甲子摄太尉守司徒兼侍中萧国公臣质守司空平章事臣溥尚书右仆射平章事臣仁浦及内外文武臣寮马步诸军将校藩郡守臣四裔君长缁黄耆老等七千五百人谨再拜稽首上言曰惟天为大惟尧则之又曰舜有天下无为而理是以古之言道德者莫先于二帝一则曰聪明文思一则曰温恭浚哲英声茂实意无欲而自彰景福鸿休心无求而自至巍巍荡荡无得而言伏惟皇帝陛下高明博厚宣慈惠和纯粹之德全孝友之行着惟精惟一知微知章向者龙尚处于潜渊日未离于旸谷历试之际志在扶危险阻艰难何往不济跃马蹈高平之阵麾戈佐淮甸之征喋血鏖兵一月三捷劳旋饮至论功莫二洎乎天监厥德用集大命人祇□应风雨咸若鼎运初建国步犹梗始则李筠犯顺长戟指阙并人连祸寇我北鄙于是有太行之行重进怙乱弃德崇奸幅员千里生民被毒于是有广陵之役千乘万骑如霆如雷询彼仇方震迭区宇翠华宵至坚城旦下连乎二孽有同符契累朝已来出师诛暴未有若兹之奇速也顷者华风不竞中国政微五岭三江置诸度外殊文异轨六纪于兹肇启圣谋驱攘寇乱荆湖底定南土晏然燕蓟之戎汾晋之孽燕巢幕上朝不谋夕边事少间理道无壅严恭寅畏一日万几勤于己而泰于人俭于躬而丰于物明四目而高视达四聪而远听不侮鳏寡恤人穷也信及豚鱼遂物性也惜力念耕耘之苦推食闵介胄之劳法家之流既峻且密乃诏大理重正刑名俾尽哀矜务从宽简减盗窃之罪缓盐曲之禁好生之德通于神明若乃昧爽丕显坐而待旦商汤之戒慎也侧身损己长辔远驭汉文之化导也循名责实信赏必罚建武之法制也果敢决断从善如流贞观之风烈也帝王之道于兹备矣太平之业于兹成矣于是祗见清庙被其孝享圜丘展礼对越上元一献而天帝降祉再献而神人以和三献而万禄攸报祥风拂袂休气绕坛熙熙怡怡群心胥悦国家大庆众庶共之肆赦覃恩俾民更始与天合道谓之应天天无不覆谓之广远无不至谓之运博施济众谓之仁智周万物谓之圣化成天下谓之文保大定功谓之武其德无际谓之至德臣等不胜大愿谨奉玉册玉宝上尊号曰应天广运仁圣文武至德皇帝伏惟垂日月之明监亿兆之情凝旒端委昭受鸿名如山岳之固如松柏之贞干健不息品物咸亨承天之佑万寿千龄　　皇帝尊号玉册文　　　　　　元姚燧维至大二年正月乙酉朔越七日辛卯皇太子中书令枢密使臣某谨率中外文武百僚顿首顿首谨言昔我世祖既平炎赵质之于书幅员广长振古无伦覆焘之下八纮万国莫敢不庭何独一王西北岸然凭道阻修方命正朔德绥之而不摰威董之而不詟夫岂不能声罪致罚冞入其地终以圣仁亲其宗亲包荒有年成宗继序愤久骜顽天鉴昭明于裕皇孙独异陛下授以太祖皇帝信宝抚军漠北是固以张足付神器之本时未及冠承命即行其视万里莽□寒冽之乡不远不难如堂适庭至则奖厉诸军修明法制简拔果毅均苦分劳解衣燠寒推食饫饥洸洸汔汔上气日作睿筭伐谋待寇岁至夺人以先身践戎行霆驰电击大北其群虚己不矜日慎一日始终十年不狃屡胜狂狡不惩悉锐来加当以选锋伺间出奇尽袭辎重仿佛无归度不能军耄倪累累降口百万致兹敉宁平四十年未靖之梗成两祖宗未究之志天下之人闻其风声思□天光者颙颙翘翘九围一心握是干符归正宸极弛武事之夙习洽新化以文治立爱自亲曾未旬浃上尊太后问安以时下建储宫庶政是先又举列圣未遑之典钦崇元祀玉瓒黄流荐祼太室还跸龙兴徘徊太祖龙旗九斿灭金于斯肇基帝业为城中都又以孔子垂范百王将二千年而显谥未称加大成于至圣文宣王上立劳于军与凡庭臣悉大之间岁不登既赈既恤虞施未博民罹罪苦再肆大宥至德难名赫赫巍巍惟天为大挂一漏万井观如斯求可尽臣下归美报上者惟是徽称谨奉玉册玉宝上尊号曰统天继圣钦文英武大章孝皇帝钦惟陛下立心天地立极生民茂对鸿名千亿万年
　帝号部艺文二
诗
　　上尊号礼成和刘尚书韵　　　元刘因万姓瞻天仰泰阶老人星见五云开混同直拟千年论积累元从百世来含哺岂能逃帝力有根无不待春雷举头日近长安远葵藿倾心即寿杯　　上尊号日听诏李供奉以病不出奉寄
　　　　　　　　　　　　　　　泰不华丹凤衔书出内庭羽林环卫拥霓旌千官拜舞开仙仗四海讴歌荷圣情香雾细添宫柳碧日华遥射锦袍明侍臣适有文园病卧听龙墀鼓吹声
　帝号部纪事
韩子外储说卫君入朝于周周行人问其号对曰诸侯辟疆周行人却之曰诸侯不得与天子同号卫君乃自更曰诸侯毁而后内之仲尼闻之曰远哉禁逼虚名不以借人况实事乎唐书陆贽传贽从狩奉天时贼未平帝欲明年遂改元而术家争言数锺百六宜有所变示天下复始帝乃议更益大号贽曰今乘舆播越大憝未去此人情向背天意去就之隙陛下宜痛自贬励不宜益美名以累谦德帝曰卿言固善然要当小有变革为朕计之贽奏言古之人君德合于天曰皇合于地曰帝合于人曰王父天母地以养人治物得其宜者曰天子皆大名也三代而上所称象其德不敢有加焉至秦乃兼曰皇帝流及后世昏僻之君始有圣刘天元之号故人主重轻不在称谓视德何如耳若以时屯当有变革不若引咎降名以祗天戒且矫旧失至明也损虚饰大知也宁与加□号以受实患哉帝从之东观奏记大中十二年元日受贺太子少师柳公权年亦八十矣复为百官首含元殿庭敻远自乐悬南步至殿下力已绵惫称贺之后上尊号圣敬文思和武光孝皇帝公权误曰光武和孝御史弹劾之罚一季俸料七十致仕旧典也公权不能恪遵典礼老而受辱人多惜之册府元龟长兴四年六月丙午文武百僚拜章请上徽号内加广道法天四字八月丁未帝斋宿于明堂殿之寝室戊申被衮冕法服御明堂殿百僚朝服班于位摄太尉冯道进玉册摄中书令刘昫读册戊甲宣赦毕帝移御榻临殿槛亲慰劳百姓先是积阴旬月是日景物廓清帝甚悦谓范延光等曰予之不德两增徽号卿辈辅相之效也谈苑李侍读仲容善饮号李万回真宗饮量无敌欲对饮则召公一夕上命巨觥仲容曰告官家免巨觥上因问何故谓天子为官家仲容对曰蒋济万机论三皇官天下五帝家天下兼皇帝之德故曰官家上大喜曰真所谓君臣千载一遇也五朝名臣言行录仁宗将亲大祫于太庙丞相欲加上尊号刘敞以礼部兼领丞相请撰表公说止之曰陛下自宝元以来不受徽号至今且二十年天下之人莫不知天子持盈好谦今复加数字既不足尽圣德而前美并弃诚亦可惜愿加深思富丞相不怡曰适已奏闻乃是上意欲尔不可止也公曰诺退谓子弟曰吾备位近臣当献可替否宁得罪权门岂可使主上受虚名而弃实美耶遂上疏曰陛下尊号既已云体天法道钦文聪武神圣孝德尽善极美复加大仁不足增光而曰至治有若自矜今百姓多困仓廪不实风俗未清贤不肖混淆狱讼繁多盗贼群起水旱继有四方虽粗定亦本以重赂厚利羁縻之非畏威慕义者也未可谓至治然则让而不居于圣德弥高矣臣谓陛下永执至道以当天心必有一谦四益之报增加数字未足发扬光辉而反累二十年昭升之美章凡四上天子得公奏顾侍臣曰我意本谓当如此遂断章表不受公于是忤时相梦溪笔谈赐功臣号始于唐德宗奉天之役自后藩镇下至从军资深者例赐功臣本朝唯以赐将相熙宁中因上皇帝尊号宰相率同列面请三四上终不允曰徽号正如卿等功臣何补名实是时吴正宪为首相乃请止功臣号从之自是群臣相继请罢遂不复赐挥麈后录绍兴二十一年三月戊寅上谓宰执曰闻大金有诏上尊号前此士庶屡尝有请既却而不受秦桧曰盛德之事他国亦知师仰元史英宗本纪至治元年十一月庚寅拜住等言受尊号宜谢太庙行一献礼世祖亦尝议行武宗则躬行谢礼诏曰朕当亲谢大政纪成化十一年十二月戊子命复郕王帝号先是上欲复景帝位号遣太监怀恩至内阁议商辂力赞之辂举手加额曰皇上此举尧舜盛德也明日遂□谕文武群臣曰曩者朕叔郕王践祚戡乱保邦奠安宗社亦既有年属寝疾弥留之际奸臣贪功生事妄兴谗构请去帝号先帝寻知诬枉深怀悔恨以次抵奸于法不幸上宾未及举正朕嗣承大业一纪于兹敦念亲亲用成先志其郕王可仍旧皇帝之号　帝号部杂录
白虎通三皇者何谓也谓伏羲神农燧人也或曰伏羲神农祝融也礼曰伏羲神农祝融三皇也三王者何谓也夏殷周也故礼士冠经曰周弁殷夏收三王共皮弁也风俗通盖天地剖分万物萌毓非有典艺之文坚基可据推当今以览太古自昭昭而本冥冥乃欲审其事而建其论董其是非而综其详矣言也实为难哉故易纪三皇书叙唐虞惟天为大唯尧则之巍巍其有成功焕乎其有文章自是以来载籍昭晢然而立谈者人异缀文者家舛斯乃杨朱哭于岐路墨翟悲于丝素者也是以上述三皇下记六国备其终始曰皇霸春秋运斗枢说伏羲女娲神农是三皇也尚书大传说遂人为遂皇伏羲为戏皇神农为农皇也遂人以火纪火太阳也阳尊故托遂皇于天伏羲以人事纪故托戏皇于人盖天非人不因人非天不成也神农悉地力种谷疏故托农皇干地天地人道备而三五之运兴矣谨按易称古者伏羲氏之王天下也仰则观象于天俯则观法于地始作八卦以通神明之德以类万物之情结绳为网罟以佃以渔伏羲氏没神农氏作斫木为耜揉木为耒耒耜之利以教天下日中为市致天下之民通其变使民不倦神而化之使民宜之唯独叙二皇不及遂人遂人功重于祝融女娲文明大见大传之义斯近之矣易传礼记春秋国语太史公记黄帝颛顼帝喾帝尧帝舜是五帝也礼号谥记说夏禹殷汤周武王是三王也尚书说文王作罚刑兹无赦诗说有命自天命此文王文王受命有此武功仪刑文王万国作孚春秋说王者孰谓谓文王也谨按易称汤武革命尚书武王戎车三百两虎贲八百人擒纣于牧之野惟十有三祀王访于箕子诗云亮彼武王袭伐大商胜殷遏刘耆定武功由是言之武王审矣论语文王率殷之叛国以服事殷时尚臣属何缘便得列三王哉经美文王三分天下有其二王业始兆于此耳俗儒新生不能采综多其辨论至于讼阋太王王季皆见追号岂可复谓已王乎古今注程雅问董仲舒曰自古何谓称三皇五帝对曰三皇三才也五帝五常也三王三明也五伯五岳也中说文中子曰帝之不帝久矣王孝逸曰敢问元经之帝何也子曰絜名索实此不可去其为帝实失而名存矣封氏闻见记秦汉以来天子但称皇帝别无徽号则天垂拱四年得瑞石于洛水曰圣毋临人永昌帝业号其石为宝图于是群臣上尊号请称圣母神皇后稍加越古天册金轮圣神等号至中宗践祚号应天神龙元宗即位号开元神武后稍加为开元天地大宝圣文神武应道肃宗号光天文武代宗号宝应元圣文武今上号圣神文武则天以女主临朝苟顺臣子一时之请受尊崇之号自后目为故事允文允武乃圣乃神皇帝盛称莫或过此既以为祖父之称又以为子孙之号虽颠之倒之互有变易曷曾离此数代之后将无所回避贞元初主上昭然觉悟乃下诏去其徽号直称皇帝合于古矣近岁百僚复请加尊号上守谦冲意不许之昔光武皇帝诏群臣上书不得言圣孔子曰若圣与仁则吾岂敢谦冲之德大矣哉石林燕语尧称陶唐氏舜称有虞氏禹称有夏氏唐虞夏氏其封国或其所生土名故其先皆命以为氏后因以为国则尧舜禹者疑其为谥号也然易称尧舜氏作则尧舜亦氏岂复追称之或以谥耶其通称则皆谓之帝秦本欲称秦皇既去秦号称皇帝固已过矣汉以后因之不能易至唐武后天授中加尊号曰圣神皇帝中宗神龙加尊号曰应天皇帝明皇又以年冠之称开元皇帝其后更相衍多至十余字此乃生而为谥果何礼哉本朝初废不讲仁宗景佑初群臣用开元故事请以景佑为号自是每遇南郊大礼毕则百官拜表加上尊号以示归美之意神宗即位诸臣累上尊号皆辞不受元丰三年遂下诏罢之帝王之盛举也趋朝事类诸称行在者谓天子驻跸之所在也古不闻之自秦汉方有此称本县百司初称随驾某自真庙后皆称行在惟三省学士院台谏内侍省之类不云行在盖天子之司常侍之谓也爱日斋藂抄太史公夏本纪自禹即天子位以后云帝禹至于帝履癸又曰帝桀殷本纪自太甲书帝太甲至于帝纣孔氏杂说言二王亦得称帝引史记夏纪称帝桀是也何独桀云帝哉商纪云周武王为天子其后世贬帝号号为王索隐曰按夏殷天子亦皆称帝代以德薄不及五帝始贬帝号为王故本纪皆帝而总曰三王也又谯周云夏殷之礼生称王死称庙主皆以帝名配之见索隐国语云商王帝辛大恶于民帝辛纣也然而易曰帝乙书亦曰帝乙夏殷之称帝莫信于此老学庵笔记本朝废后入道谓之教主郭后曰金庭教主孟后曰华阳教主其实乃一师号耳政和后群黄冠乃敢上道君尊号曰教主不祥甚矣孟后在瑶华宫遂去教主之称以避尊号吁可怪也退朝录尊号起于唐中宗称应天神龙皇帝后明皇称开元神武皇帝自后率如之陆贽尝以谏德宗常衮着尊号录一篇系以赞云损之又损天下归仁盖托讽焉上即位群臣凡再上尊号率不许珩璜新论谓天子为官家萧梁时已有此语梁简文诸子传建平王大球见武帝礼佛谓母曰官家尚尔儿安敢辞耶揽微言蒋济万几论曰五帝官天下三王家天下故指天子为官家宋真宗以问李仲容仲容亦以是对是殆不然所谓官家者犹人言公家云尔如今世俗婢仆称主人为大家也珍珠船唐人呼天子为宅家
