
　帝运部汇考
　　上古
天皇氏始推五运以木德王
按史记补三皇本纪天地初立有天皇氏十二头淡泊无所施为而俗自化木德王地皇氏以火德王
按史记补三皇本纪地皇十二头火德王姓十二人兴于熊耳龙门等山燧人氏以火德王
按古史考太古之初人吮露精食草木实穴居野处山居则食鸟兽衣其羽皮饮血茹毛近水则食鱼鳖螺蛤未有火化腥臊多害肠胃于是有圣人以火德王造作钻燧出火教人熟食铸金作刃民人大说号曰燧人太□庖牺氏以木德王
按史记补三皇本纪太□庖牺氏代燧人氏继天而王有圣德木德王注春令故易称帝出乎震月令孟春其帝太□是也按宋史律历志在昔春皇以万物生于东至仁体乎木故德始于木按拾遗记春皇者庖牺氏之别号以木德称王故曰春皇其明睿照于八区是谓太昊昊者明也位居东方以含养蠢化□于木德其音附角号曰木皇女娲氏以木德王按史记补三皇本纪女娲氏代宓牺立号曰女希氏不承五运一曰女娲亦木德王盖宓牺之后已经数世金木轮环周而复始特举女娲以其功高而充三皇故频木王也炎帝神农氏以火德王
按史记补三皇本纪炎帝神农氏姜姓火德王故曰炎帝以火名官按宋史律历志春皇德始于木木以生火神农受之为火德按刘恕外纪少典之君娶于有蟜氏之女曰安登生二子焉长曰石年育于姜水故以姜为姓以火德代伏羲氏治天下故曰炎帝因火德王故以火纪官为火帝春官为大火夏官为鹑火秋官为西火冬官为北火中官为中火黄帝轩辕氏以土德王
按史记五帝本纪黄帝者少典之子神农氏世衰诸侯尊轩辕为天子有土德之瑞故号黄帝
注
索隐曰炎帝火黄帝土代之即黄龙地螾见也　螾土精大五六围长十余丈按宋史律历志神农为火德火以生土黄帝受之为土德按竹书纪年黄帝轩辕氏二十年景云见

注
有景云之瑞赤方气与青方气相连赤方中有　两星青方中有一星凡三星皆黄色以天清明时　见于摄提名曰景星有大蝼如羊大螾如虹帝以　土气胜遂以土德王按拾遗记轩辕出自有熊之国母曰昊枢以戊己之日生故以土德称王时有黄星之祥少昊金天氏以金德王
按史记五帝本纪黄帝居轩辕之丘娶于西陵之女是为嫘祖生二子其后皆有天下其一曰元嚣是为青阳
注
索隐曰元嚣青阳是为少昊继皇帝立者而史　不叙盖少昊金德王非五运之次故叙五帝不数　之也按宋史律历志黄帝为土德土以生金少昊受之为金德按刘恕外纪少昊金天氏黄帝之子元嚣也降居江水邑于穷桑以金德王天下遂号金天氏颛顼高阳氏以水德王
按史记五帝本纪不载　按宋史律历志少昊为金德金以生水颛顼受之为水德按刘恕外纪帝颛顼高阳氏年十岁佐少昊二十即帝位以水德绍金天氏为天子号高阳氏帝喾高辛氏以木德王
按史记五帝本纪不载　按宋史律历志颛顼为水德水以生木高辛受之为木德按刘恕外纪帝喾高辛氏生而神灵年十五佐颛顼受封于辛年三十以木德代高阳氏为天子号高辛氏　　陶唐氏
唐以火德王
按史记五帝本纪不载　按宋史律历志高辛为木德木以生火唐尧受之为火德按刘恕外纪帝尧陶唐氏帝挚之弟也年十三佐挚封植受封于陶年十五改国于唐挚废诸侯尊尧为天子以火德王　　有虞氏
虞以土德王
按史记五帝本纪不载　按宋史律历志唐为火德火以生土虞舜传之为土德按通鉴前编虞帝舜元载春正月元日帝格于文祖践天子位于蒲阪以土德王　　夏后氏
夏以木德王
按史记夏本纪不载　按封禅书夏得木德青龙止于郊草木畅茂（按孔子家语蔡邕独断郑樵通志通鉴前编言夏以金德王盖主五行相　生之义也而史记封禅书汉书郊祀志又言夏得木德独断通志前编后出无论家语在史汉前而　其说互异未知何故兹主正史故从封禅书云）　　商
商以金德王
按史记殷本纪汤践天子位改正朔易服色上白朝会以昼　按封禅书殷得金德银自山出（按家语等书作以水
　德王）

　　周
周以火德王
按史记周本纪不载　按封禅书周得火德有赤乌之瑞按家语等书
作以木德王

　　秦
秦以水德王
按史记始皇帝本纪秦初并天下始皇推终始五德之传以为周得火德秦代周德从所不胜方今水德之始改年始朝贺皆自十月朔衣服旄旌节旗皆上黑数以六为纪符法冠皆六寸而舆六尺六尺为步乘六马更名河曰德水以为水德之始刚毅戾深事皆决于法刻削毋仁恩和义然后合五德之数于是急法久者不赦按汉书郊祀志秦始皇帝即位或曰黄帝得土德黄龙地螾见夏得木德青龙止于郊草木鬯茂殷得金德银自山溢周得火德有赤乌之符今秦变周水德之时昔文公出猎获黑龙此其水德之瑞于是秦更名河曰德水以冬十月为年首色上黑度以六为名音上大吕事统上法　　汉
高帝定以火德王
按汉书高帝本纪高祖为亭长为县送徒骊山徒多道亡自度比至皆亡之到丰西泽中亭止饮夜皆解纵所送徒曰公等皆去吾亦从此逝矣徒中壮士愿从者十余人高祖被酒夜径泽中令一人行前行前者还报曰前有大蛇当径愿还高祖醉曰壮士行何畏乃前拔剑斩蛇分为两道开行数里醉困卧后人来至蛇所有一老妪夜哭人问妪何哭妪曰人杀吾子人曰妪子何为见杀妪曰吾子白帝子也化为蛇当道今赤帝子斩之故哭人乃以妪为不诚欲苦之妪因忽不见后人至高祖觉告高祖高祖乃心独喜自负诸从者日益畏之高祖立为沛公祠黄帝祭蚩尤于沛廷而衅鼓旗帜皆赤由所杀蛇白帝子所杀者赤帝子故也　又按本纪赞汉承尧运德祚已盛断蛇着符旗帜上赤协于火德自然之应得天统矣　按郑樵通志汉纪汉五年二月甲午汉王即皇帝位于汜水之阳以十月为正从火德色尚赤文帝四年定仍秦水德王
按史记汉书文帝本纪不载　按史记张苍传孝文皇帝四年苍为丞相自汉兴至孝文二十余年会天下初定将相公卿皆军吏张苍为计相时绪正律历以高祖十月始至霸上因故秦时本以十月为岁首弗革推五德之运以为汉当水德之时尚黑如故吹律调乐入之音声及以比定律令若百工天下作程品至于为丞相卒就之十五年以黄龙见诏申明土德
按史记文帝本纪十五年黄龙见成纪天子复召公孙臣以为博士申明土德事（按汉书郊祀志作十四年事今从史记本纪作　十五年事）
按汉书郊祀志文帝即位十三年鲁人公孙臣上书曰始秦得水德及汉受之推终始传则汉当土德土德之应黄龙见宜改正朔服色尚黄时丞相张苍好律历以为汉乃水德之时河决金堤其符也年始冬十月色外黑内赤与德相应公孙臣言非是罢之明年黄龙见成纪文帝召公孙臣拜为博士与诸生申明土德草改历服色事　　后汉
光武帝建武二年始正火德
按后汉书光武帝本纪建武二年春正月壬子始正火德色尚赤
注
汉初土德色尚黄至此始明火德徽帜尚赤服　色于是乃正　　魏
文帝黄初元年诏以土德王
按魏志文帝本纪黄初元年十二月初营洛阳戊午幸洛阳
注
魏略曰诏以汉火行也火忌水故洛去水而加　佳魏于行次为土土水之牡也水得土而乃流土　得水而柔故除佳加水变雒为洛按宋书礼志魏文帝虽受禅于汉而以夏数为得天故黄初元年诏曰孔子称行夏之时乘殷之辂服周之冕乐则韶舞此圣人集群代之美事为后王法制也传曰夏数为得天朕承唐虞之美至于正朔当依虞夏故事若殊徽号异器械制礼乐易服色用牲币自当随土德之数每四时之季月服黄十八日腊以丑牲用白按册府元龟魏文帝以汉延康元年十一月受禅给事中博士苏林董巴上表曰魏之氏族出自颛顼与舜同祖舜以土德承尧之火今魏亦以土德承汉之火于行运合于尧舜授受之次遂改延康元年为黄初元年议改正朔易服色殊徽号承土行十二月幸洛阳以夏数得天故即用夏正服色尚黄　　晋
武帝泰始元年定以金德王
按晋书武帝本纪不载　按北齐书文宣帝本纪魏武定八年夏五月册曰汉刘告否当涂顺民曹历不永金行纳禅按晋受魏禅此
云金行指晋也

按册府元龟注史臣曰晋为金行服色尚赤考之天道其违甚矣按陈绍学林晋武帝泰始元年有司奏王者祖气而奉其始终晋于五行之次应尚金金生于巳事于酉终于丑宣祖以酉日腊以丑日改景初历为泰始历奏可　　宋
宋以水德王
按南齐书高帝本纪宋升明三年四月辛卯宋帝禅位下诏曰相国齐王天诞睿圣河岳炳灵昔金政既沦水德缔构天之历数皎然有征朕逊位别宫敬禅于齐建元元年夏四月甲午上即皇帝位设坛柴燎告天曰宋帝陟鉴干序钦若明命以命于道成水德既微仍世多故实赖道成匡拯之功以弘济于厥艰敬简元辰升坛受禅　　齐
齐以木德王
按梁书武帝本纪齐中兴二年二月丙辰齐帝禅位于梁玺书曰昔水行告厌我太祖既受命代终在日天禄云谢亦以木德而传于梁　　梁
梁以火德王
按陈书武帝本纪齐太平二年十月辛未梁帝禅位于陈玺书曰昔者木运斯尽予高祖受焉今历去炎精神归枢纽敬以火德传于尔陈一依唐虞故事王其时陟元后　　北魏
道武帝天兴元年定以土德王
按魏书道武帝本纪天兴元年十有二月己丑帝临天文殿太尉司徒进玺绶百官咸称万岁诏有司议定行次尚书崔元伯等奏从土德服色尚黄数用五未祖辰腊牺牲用白五郊立气宣赞时令敬授民时行夏之正　按礼志天兴元年定都平城即皇帝位立坛兆告祭天地祝曰皇帝臣珪敢用元牡昭告于皇天后土之灵上天降命乃眷我祖宗世王幽都珪以不德篡戎前绪思宁黎元龚行天罚殪刘显屠卫辰平慕容定中夏群下劝进谓宜正位居尊以副天人之望珪以天时人谋不可久替谨命礼官择吉日受皇帝玺绶惟神祗其丕祚于魏室永绥四方事毕诏有司定行次正服色群臣奏以国家继黄帝之后宜为土德故神兽如牛牛土畜又黄星显曜其符也于是始从土德数用五服尚黄牺牲用白祀天之礼用周典以夏四月亲祀于西郊徽帜有加焉孝文帝太和十五年更定以水德王
按魏书孝文帝本纪不载　按礼志太和十四年八月诏曰丘泽初制配尚宜定五德相袭分□有常然异同之论着于往汉未详之说疑在今史群官百辟可议其所应必令合中以成万代之式中书监高闾议以为帝王之作百代可知运代相承书传可验虽祚命有长短德政有优劣至于受终严祖殷荐上帝其致一也故敢述其前载举其大略臣闻居尊据极允应明命者莫不以中原为正统神州为帝宅苟位当名全化迹流洽则不专以世数为与夺善恶为是非故尧舜禅揖一身异尚魏晋相代少纪运殊桀纣至虐不废承历之叙厉惠至昏不阙周晋之录计五德之论始自汉刘一时之议三家致别故张苍以汉为水德贾谊公孙臣以汉为土德刘向以汉为火德以为水德者正以尝有水溢之应则不推运代相承之数矣以土德者则以亡秦继历相即为次不推逆顺之异也以为火德者悬证赤帝斩蛇之符弃秦之暴越恶承善不以世次为正也故以承周为火德自兹厥后乃以为常魏承汉火生土故魏为土德晋承魏土生金故晋为金德赵承晋金生水故赵为水德燕承赵水生木故燕为木德秦承燕木生火故秦为火德秦之未灭皇魏未克神州秦氏既亡大魏称制元朔故平文之庙始称太祖以明受命之证如周在岐之阳若继晋晋亡已久若弃秦则中原有寄推此而言承秦之理事为明验故以魏承秦魏为土德又五纬表验黄星曜彩考氏定实合德轩辕承土祖未事为着矣又秦赵及燕虽非明圣各正号赤县统有中土郊天祭地肆类咸秩明刑制礼不失旧章奄岱逾河境被淮汉非若龌龊边方僣拟之属远如孙权刘备近若刘裕道成事系蛮裔非关中夏伏惟圣朝德配天地道被四海承干统历功侔百王光格同于唐虞享祚流于周汉正位中境奄有万方今若并弃三家远承晋氏则蔑中原正次之实存之无损于此而有成于彼废之无益于今而有伤于事臣愚以为宜从尚黄定为土德又前代之君明贤之史皆因其可褒褒之可贬贬之今议者偏据可绝之义而不录可全之礼所论事大垂之万叶宜并集中秘群儒人人别议择其所长于理为悉秘书丞臣李彪著作郎崔光等议以为尚书闾议继近秦氏臣职掌国籍颇览前书惜此正次慨彼非绪辄仰推帝始远寻百王魏虽建国君民兆朕振古祖黄制朔□迹有因然此帝业神元为首案神元晋武往来和好至于桓穆洛京破亡二帝志摧聪勒思存晋氏每助刘琨申威并冀是以晋室衔扶救之仁越石深代王之请平文太祖抗衡苻石终平燕氏大造中区则是司马祚终于郏鄏而元氏受命于云代盖自周之灭及汉正号几六十年着符尚赤后虽张贾殊议蹔疑而卒从火德以继周氏排虐嬴以比共工蔑暴项而同吴广近蠲谬伪远即神正若此之明也宁使白蛇徒斩雕云空结哉自有晋倾沦暨登国肇号亦几六十余载物色旗帜率多从黑是又自然合应元同汉始且秦并天下革刱法度汉仍其制少所变易犹仰推五运竟踵隆姬而况刘石苻燕世业促褊纲纪弗立魏接其弊自有彝典岂可异汉之承木舍晋而为土邪夫皇统崇极承运至重必当推协天绪考审正次不可杂以僣窃参之强狡神元既晋武同世桓穆与怀愍接时晋室之沦平文始大庙号太祖抑亦有由绍晋定德孰曰不可而欲次兹伪僣岂非惑乎臣所以慺慺惜之唯垂察纳诏令群官议之十五年正月侍中司空长乐王穆亮侍中尚书左仆射平原王陆睿侍中吏部尚书中山王王元孙侍中尚书驸马都尉南平王冯诞散骑常侍都曹尚书新秦侯游明根散骑常侍南部令邓侍祖秘书中散李恺尚书左丞郭祚右丞霸城子卫庆中书侍郎封琳中书郎泰昌子崔挺中书侍郎贾元寿等言臣等受敕共议中书监高闾秘书丞李彪等二人所议皇魏行次尚书高闾以石承晋为水德以燕承石为木德以秦承燕为火德大魏次秦为土德皆以地据中夏以为得统之征皇魏建号事接秦末晋既灭亡天命在我故因中原有寄即而承之彪等据神元皇帝与晋武并时桓穆二帝仍修旧好始自平文逮于太祖抗衡秦赵终平慕容晋祚终于秦方大魏兴于云朔据汉弃秦承周之义以皇魏承晋为水德二家之论大略如此臣等谨共参论伏惟皇魏世王元朔下迄魏晋赵秦二燕虽地据中华德祚微浅□获推叙于理未惬又国家积德修长道光万载彪等职主东观详究图史所据之理其致难夺今欲从彪等所议宜承晋为水德诏曰越近承远情所未安然考次推时颇亦难继朝贤所议岂朕能有违夺便可依为水德祖申腊辰　　北周
周以木德王
按隋书崔仲方传高祖受禅仲方与高颎议正朔服色事仲方曰晋为金行后魏为水周为木　　隋
文帝开皇元年诏以火德王
按隋书文帝本纪开皇元年二月即皇帝位六月癸未诏以初受天命赤雀降祥五德相生赤为火色其郊及社庙衣服冕之仪如朝会之服旗帜牺牲尽令上赤戎服以黄　按礼仪志高祖即位将改周制诏曰三代所尚众论多端朕初受天命赤雀来仪兼姬周已还于兹六代三正回复五德相生总以言之□宜火色垂衣已降损益可知尚色虽殊常兼前代其郊丘庙社可依衮冕之仪朝会衣裳宜尽用赤昔丹乌木运姬有大白之旗黄星土德曹乘黑首之马在祀与戎其尚恒异今之戎服皆可尚黄在外常所著者通用杂色祭祀之服须合礼经宜集通儒更可详议　按崔仲方传高祖受禅仲方与高颎议正朔服色事仲方曰晋为金行后魏为水周为木皇家以火承木得天之统又圣躬载诞之初有赤光之瑞车服旗牲并宜用赤上从之　　唐
高祖走以土德王
按唐书高祖本纪不载　按通鉴纲目隋义宁二年五月恭帝传位于唐唐王即皇帝位推五运为土德色尚黄　　后梁
梁以金德王
按宋史律历志自唐室下衰土德隤圯朱梁氏强称金统　　后唐
庄宗仍唐旧以土德王
按五代史唐庄宗本纪不载　按宋史律历志庄宗中兴唐祚重新土运　　后晋
晋以金德王
按宋史律历志五运相承晋以金
按册府元龟同光缵服再承绝绪晋承唐后是为金德　　后汉
汉以水德王
按宋史律历志汉以水
按册府元龟汉氏承晋实当水行
　　后周
太祖广顺元年定以木德王
按五代史周太祖本纪不载　按宋史律历志周以木按册府元龟周太祖广顺元年司天上言历代帝王以五运相承前朝绍承水德今国家建号周朝合以木德代水准经法国以岁暮为腊今历日所行合以今年十二月二十二日丁未为腊从之
注
臣钦若等曰晋承后唐汉承晋本文不载承土　之德据周称木德即是汉为水晋为金以继唐土　德也　　宋
太祖建隆元年定以火德王
按宋史太祖本纪建隆元年三月壬戌定国运以火德王色尚赤腊用戌　按律历志国初有司上言国家受周禅周木德木生火则本朝运膺火德色当尚赤腊以戌日诏从之　　金
章宗贞佑四年定以土德王
按金史章宗本纪不载　按张行信传贞佑四年行信为太子少保时尚书省奏辽东宣抚副使完颜海奴言参议官王浍尝言本朝绍高辛黄帝之后也昔汉祖陶唐唐祖老子皆为立庙我朝迄今百年不为黄帝立庙无乃愧于汉唐乎又云本朝初兴旗帜尚赤其为火德明矣五德之祀阙而不讲亦非礼经重祭祀之意臣闻于浍者如此乞朝廷议其事诏问有司行信奏曰按始祖实录止称自高丽而来未闻出于高辛今所据欲立黄帝庙黄帝高辛之祖借曰绍之当为木德今乃言火德亦何谓也况国初太祖有训因完颜部多尚白又取金之不变乃以大金为国号未尝议及德运近章宗朝始集百僚议之而以继亡宋火行之绝定为土德以告宗庙而诏天下焉顾浍所言特狂妄者耳上是之
　帝运部总论
孔子家语
　　五帝
季康子问于孔子曰旧闻五帝之名而不知其实请问何谓五帝孔子曰昔丘也闻诸老聃曰天有五行水火金木土分时化育以成万物其神谓之五帝古之王者易代而改号取法五行五行更王终始相生亦象其义故其生为明王者死而配五行是以太□配木炎帝配火黄帝配土少□配金颛顼配水康子曰太□其始之木何如孔子曰五行用事先起于木木东方万物之初皆出焉是故王者则之而首以木德王天下其次则以所生之行转相承也康子曰吾闻勾芒为木正祝融为火正蓐收为金正元冥为水正后土为土正此五行之主而不乱称曰帝者何也孔子曰凡五正者五行之官名五行佐成上帝而称五帝太□之属配焉亦云帝从其号昔少□氏之子有四叔曰重曰该曰修曰熙实能金木及水使重为勾芒该为蓐收修及熙为元冥颛顼氏之子曰黎为祝融共工氏之子曰勾龙为后土此五者各以其所能业为官职生为上公死为贵神别称五祀不得同帝康子曰如此之言帝王改号于五行之德各有所统则其所以相变者皆主何事孔子曰所尚则各从其所王之德次焉夏后氏以金德王色尚黑大事敛用昏戎事□骊牲用元殷人用水德王尚白大事敛用日中戎事□翰牲用白周人以木德王色尚赤大事敛用日出戎事□騵牲用骍此三代之所以不同康子曰唐虞二帝所尚者何色孔子曰尧以火德王色尚黄舜以土德王色尚青康子曰陶唐有虞夏后殷周独不配五帝意者德不及上古耶将有限乎孔子曰古之平治水土及播殖百□者众矣唯勾龙氏兼食于社而弃为稷神易代奉之无敢益者明不可与等故自太□以降逮于颛顼共应五行而王数非徒五而配五帝是其德不可以多也礼纬
　　斗威仪
君乘木而王其政升平则福草生庙中朱草别名又曰南海输以苍乌君乘金而王其政颂平芳桂常生麒麟在郊又曰乘金而王则黄银见乘水而王为人黑色大耳其政和平则景云至北海输以文狐君乘火而王其政和平梓为常生又曰南海输以骏马君乘土而王其政太平凤凰集于苑林吕氏春秋
　　名类
凡帝王者之将兴也天必先见祥乎下民黄帝之时天先见大螾大蝼黄帝曰土气胜土气胜故其色尚黄其事则土及禹之时天先见草木秋冬不杀禹曰木气胜木气胜故其色尚青其事则木及汤之时天先见金刃于水汤曰金气胜金气胜故其色尚白其事则金及文王之时天先见火赤乌衔丹书集于周社文王曰火气胜火气胜故其色尚赤其事则火代火者必将水天且先见水气胜水气胜故其色尚黑其事则水水气至而不知数备将徙于土蔡邕独断
　　帝王五运
易曰帝出乎震震者木也言宓牺氏始以木德王天下也木生火放宓牺氏没神农氏以火德继之火生土故神农氏没黄德以土德继之土生金故黄帝没少昊氏以金德继之金生水故少昊氏没颛顼氏以水德继之水生木故颛顼氏没帝喾氏以木德继之木生火放帝喾氏没帝尧氏以火德继之火生土故帝舜氏以土德继之土生金故夏禹氏以金德继之金生水故殷汤氏以水德继之水生木故周武以木德继之木生火放高祖以火德继之宋书
　　历志
史臣按邹衍五德周为火行衍生在周时不容不知周氏行运且周之为历年八百秦氏即有周之建国也周之火木其事易详且五德更王唯有二家之说邹衍以相胜立体刘向以相生为义据以为言不得出此二家者假使即刘向之说周为木行秦氏代周改其行运若不相胜则□木者金相生则木实生火秦氏乃称水德理非谬然斯则刘氏所证为不值矣臣以为张苍虽是汉臣生于周接司秦柱下备睹图书且秦虽灭学不废术数则有周遗文虽不毕在据汉水行事非虚作贾谊取秦云汉土德盖以是汉代秦详论二说各有其义张苍则以汉水胜周火废秦不班五德贾谊则以汉土胜秦水以秦为一代论秦汉虽殊而周为火一也然则相胜之义于事为长若同苍黜秦则汉水魏土晋木宋金若同贾谊取秦则汉土魏木晋金宋火也难者云汉高断□而神母夜哭云赤帝子杀白帝子然则汉非火而何斯又不然矣汉若为火则当云赤帝不宜云赤帝子也白帝子又何义况乎盖由汉是土德土生乎火秦是水德水生乎金斯则汉以土为赤帝子秦以水德为白帝子也难者又曰向云五德相胜今复云土为赤帝子何也答曰五行自有相胜之义自有相生之义不得以相胜废相生相生废相胜也相胜者以土胜水耳相生者土自火子义岂相关册府元龟
　　帝运
昔雒出书九章圣人则之以为世大法其初一曰五行一曰水二曰火三曰木四曰金五曰土帝王之起必承其王气太古之世鸿荒朴略不可得而详焉庖牺氏之王天下也继天之统为百王先实承木德以建大号三坟所纪允居其首盖五精之运以相生为德木生火火生土土生金金生水乘时迭王以昭统绪故创业受命之主必推本乎历数参考乎征应稽其行次上承天统春秋之大居正贵其体元而建极也前志之论闰位谓其非次而不当也共工氏任智刑以御九域霸而不王虽承太昊之后而不齿五德之序神农氏以火承木故为炎帝轩辕有土德之瑞故号黄帝少昊以金德王故号曰金天氏颛顼以水德王号曰高阳氏帝喾以木德王号曰高辛氏帝尧以火德王号曰陶唐氏帝舜以土德王号曰有虞氏以上皆承运更起应期正位参列五辰之次而克当统纪至于正朔服色之改度戎祀朝会之所尚记籍斯逸罕得而述焉夏后氏受有虞之禅是谓金德正用建寅其色尚黑商汤伐夏以水德王正用建丑其色尚白周武以水德王正用建子其色尚赤三代之际各居一统错综其数以通其变顺三微之序极三才之致咸享祚长久盖得天历之正也三季之衰秦兼天下独推互胜不当正统汉祖以断蛇之符上系成周是为火德起自沛中旗帜皆赤至文帝时鲁人公孙臣推终始之传谓汉承秦当用土德土德之应黄龙当见宜改正朔服色尚黄时丞相张苍引河决金堤以为汉当水德以十月为正其色外黑内赤遂罢公孙臣之议明年黄龙见成纪乃用土行改历服色而贾谊亦以为然孝武正历以正月为岁首色尚黄数用五盖以秦为水德据汉土而克之从所不胜遂顺黄德刘向父子以为帝出乎震故庖牺氏姓受木德以母传子终而复始自农轩历唐虞三代汉得火行上合天统当时虽建厥议未克遵行世祖中兴乃用其说魏氏始基有黄星之应又太史丞许芝言戊寅龙见此受命之符最着明者也又易运期谶有黄气授真人出之言又太微中黄帝座常明赤帝座常不见以为黄家兴而赤家衰亡之渐又荧惑失色十有余年苏林董巴等又言魏之氏族出自颛顼与舜同祖舜以土德承尧之火今魏亦以土德承汉之火于行运合于尧舜授受之次既而受汉禅改元黄初议更正朔易服色殊徽号同律度量以乘土行以夏数为得天即用夏正而服色尚黄然尚循汉正朔弗之改也明帝在东宫着论以为五帝三王虽同气共祖各不相袭正朔自宜改变以明受命之运即位久之从高堂隆之议乃推三统之次以魏得地统遂用建丑之月为正月服色尚青牺牲用白戎事乘黑首白马建大赤之旗朝会建大白之旗齐王嗣位以夏正得天改用建寅为正月晋武泰始二年有司举唐尧舜禹不易祚改制至于汤武始推行数今晋继三皇舜禹之迹应天受禅宜用前代正朔服色如虞遵唐故事而史臣之记晋为金行服色尚赤后魏道武天兴初始诏有司议定行次有司曰国家继黄帝之后宜为土德有土畜之瑞及黄星之符遂从土德服色尚黄数用五牺牲用白行夏之正孝文太和中下诏以丘泽初制配尚宜定五德相袭论有异同乃令百辟集议高闾以为汉用火德征斩蛇之符上继于周弃秦之暴越恶承善不以世次为正自时厥后乃以为常魏承汉火生土故魏为土德晋承魏土生金故晋为金德赵承晋金生水故赵为水德燕承赵水生木故燕为木德秦承燕木生火故秦为火德今魏宜承秦为土德李彪崔光等以为宜绍晋金德不当次于僣伪建议各殊称年不定既而穆亮等大臣共议宜上承晋世定为水德孝文下诏特从其说后周革命有赤雀之祥符群臣奏议请更正朔定为木行以承水德服色尚乌隋文受禅次用火德以有赤光之瑞车服旌旗悉皆尚赤而帝服戎服悉皆以黄唐氏承统盛德在土至开元中有请改为金德者终报罢之天宝中令诸卫绯色幡改为赤黄色以应土德朱梁建国如秦之暴虽宅中夏不当正位同光缵服再承绝绪晋承唐后是为金德汉氏承晋实当水行周祖即位之初有司定为木德自伏羲氏以木王终始之传循环互周至于皇朝以炎灵受命赤精应谶乘火德而王混一区夏宅土中而临万国得天统之正序王文录补衍
　　五德主运
木火土金水是为五行其神谓之五帝古之王者易代改号取法五行五行更王始终相生亦象其义也五行用事先起于木木东方也属巽巽为风万物之初皆出焉是故帝王则之首以木德王其次则以所生之行转相承也所尚则各从其所王之德次焉　帝运部艺文
　　历数策　　　　　　　　　唐冯万石　问元龟效祉鼎命昭夏王之祚赤乌呈祥金德　商君之业白鱼跃而周道隆丹雀来而秦德霸殷　因夏礼损益可知秦盛周衰天人何昧若水灭火　起殷周之运匪人若桀暴纣昏废兴之期自我然　而龙斗兴于夏日鼋祅发于周年灾祥兆于前成　荒败形于后政荡荡之德何所加焉伫尔扬名为　余张目臣闻天地草昧洪钧列五运之期云雷始屯火德分一人之位莫不时来命偶人迪天将白环昭虞后之功元圭锡夏王之德空桑负鼎遇为牲之君渭水张罗得非熊之相伏惟陛下化光坤载道□干行总五气以发生笼百王而亭育粤若稽古推历数之存□感而遂通酌天人之符命明扬侧陋典采刍词开阐大猷旁求雅问则天文幽远诚匪管窥然人事昭彰敢陈壅塞原夫兴□有数符命无差遽启丹书俄回白璧君臣道合则遐迩乂安上下情乖则邦家板荡水火革而天人顺暴乱行而桀纣亡百六为霖旱之灾七九非汤尧之运历数斯在惟德动天祸福无门唯人所召故德者五行之义也人者两仪之心也人心动而悔□生德义形而阴阳谢必乘金运则殷不及于期果历木行则周不及于数龙辟鼋祅之发人与事并白鱼丹雀之符德将时应神道设教金土之运匪他人文化成狂圣之来是我荡荡之德何敢不通翼翼之心爰施不可天也人也坦然克分时乎命乎昭文斯辨臣优柔理道杳同河汉或跃文江惧深冰谷谨对　　五运策　　　　　　　　　　吴师道　问朕闻三微递代哲后所以承天五运因循明王　由之革命或金水而鳞次应火木以环周或寅子　变正天人之统斯辨骊騵改色昏旦之用有殊兹　乃涣汗图书昭彰历数受位出震以迄于今莫不　母子相承终始交际然而都君土德□乃尚青天　乙水行宁宜用白深明要旨其义何从若以秦氏　霸基便有符于紫色则魏人鼎足岂复应于黄星　缅镜前修又以矛盾张苍之议既颇反于公孙贾　傅之谈复远乖于刘向子大夫学包群玉文擅锵　金既听南史之篇方伫东堂之问详敷事实靡得　浮辞商确前儒谁为折衷臣闻方圆既阙帝王斯建四游将六气交驰五德与三微递变自摄提着纪出震登皇循木火而相承用骊騵而继作虽复武功文德揖让干戈御旒扆以高居握图箓而深视莫不垂天人之统顺寅子之正始终之际何莫由斯暨乎运偶都君时云土德道锺天乙数□水行子胜母而尚青母生金而尚白略言其美斯穷奥旨至若秦居闰位紫实非正之符魏得中区黄标应星之纪未有矛盾允惬随时汉祖承天人多异议张苍言水而黑畤方兴公孙据土而黄龙复应逮二刘之父子推五运之相沿较彼前谈斯为折衷臣学非博古识昧知新轻陈管穴之窥猥奉天人之问惭惶靡地悚越兼深谨对　　历代德运　　　　　　　　　宋林
五行相胜邹衍说也五行相生刘向说也夫执相胜之说曰夏得木德商得金德周得火德是也立相生之说曰帝出乎震故伏羲氏始受木德其德以母传子是也嗟夫五行固有相胜相生之义矣然帝王授受天命人心未尝相胜愚不敢信衍之说五德之运其说虽不见于六经以古帝王建号推之则其说验矣自今观之神农氏之时以为炎帝者为其尚火也黄帝氏以为黄帝者为其尚土也少昊氏以为金天者为其尚金也非其所尚之德则其号特为虚设五行用事始本于东方万物之所自起焉王者则而象之首以木德王天下其次一以所生之行而转相承也以建号而推自神农而上为伏羲则知其为木德也自少昊而下为高辛则知其为水德也自伏羲以至高辛则五行之运一周矣又自尧以至于商则五行之运再周矣皆继继绳绳取其相生之义则刘向父子之说为足信矣若以相胜而言则舜受尧之天下是有胜尧之心禹受舜之天下是有胜舜之心非独舜禹不然虽三代而下亦不然也汤之缵夏出于不得已如其以商之金而克夏之木则是彰汤之得天下出于本心矣武王伐商亦出于不得已如其以周之火而克商之金则是彰武王之得天下亦出于本心矣谓相胜之说出于秦之意则可出于帝王之意则未可也徒见夫商尚白故以谓尚金周尚赤故以谓尚火欲以附会相胜之说呜呼若从其相胜之说则夏之木德胡为而尚黑徒见夫夏有青龙之瑞遂以为尚木商有银山之祥遂以为尚金欲以附会相胜之说呜呼若从其相胜之说则周之火德胡为有白鱼之瑞耶则邹衍之说不足信矣由周而降相生之义千载未尝不符契也且秦不足继周班固削而不取焉夫秦不足继周继周者汉也周以水而汉以火宜矣不然张华奉赤符亦谓以火为主何耶自魏至隋皆非正统不足继汉崔昌议去而不用焉夫自魏而隋皆不足继汉则继汉者唐也汉以火而唐以土宜矣不然伊川谓唐土德而少河患何耶君子观汉之承周唐之承汉相生正理异世一揆则知秦用水德之治而行刻深之法其相胜之说背戾于圣人也多矣自是而后庄宗中兴唐祚同为一代则土运未绝也一传而晋以金再传而汉以水又再传而周以木天开我宋运膺火德徐铉之言信矣且我宋以火王天下也岂非上天所眷命乎受命宋分星应人辰火之祥也收复河东日在重午火所旺也赤乌报蕃昌之兆红光彰诞育之祥噫盛哉是故赤帝有祭也岁正月商丘有祠也色尚赤也腊用戌也火德彰彰其与尧比隆欤彼赵垂庆因羽毛之白而欲用金德矣然越数代而绍唐此不可也噫太原后服胡公言之并不加号温公言之彼曷不知乎谢绛因日抱黄珥而又欲用土德矣然越唐而承于隋此尤不可也噫水患多应伊川言之火祀宜修胡宿言之彼曷不审乎不然南京即政建炎纪元何天意犹眷眷于中兴之后耶呜呼宋德当天历年万亿赫赫炎精奕叶有光愚尤有望于今日也
　帝运部纪事
史记补三皇本纪女娲氏木德王当其末年诸侯有共工氏任智刑以强霸而不王以水乘木乃与祝融战不胜而怒乃头触不周山崩天柱折地维缺女娲乃炼五色石以补天断鳌足以立四极聚芦灰以止滔水以济冀州于是地平天成不改旧物拾遗记武王伐纣樵夫牧竖探高鸟之巢得赤玉玺文曰水德将灭木祚方盛文皆大篆纪殷之世历已尽姬之圣德方隆汉书昭帝本纪始元元年春二月黄鹄下建章宫太液池中注
臣瓒曰时汉用土德服色尚黄鹄色皆白
而今更黄以为土德之瑞故纪之
后汉书光武帝本纪建武元年诸将议上尊号光武先在长安时同舍生强华自关中奉赤伏符曰刘秀发兵捕不道四夷云集龙斗野四七之际火为王群臣因复奏曰受命之际人应为大万里合信不议同情周之白鱼曷足比焉今上无天子海内淆乱符瑞之应昭然着闻宜答天神以塞群望光武于是命有司设坛场于鄗千秋亭五成陌即皇帝位注
四七二
十八也自高祖至光武初起合二百二十八年即四七之际也汉火德故火为王也拾遗记魏文帝时筑土为台基高三十丈列烛于台下名曰烛台远望如列星之坠地又于大道之傍一里置一铜表高五尺以志里数故行者歌曰青槐夹道多尘埃龙楼凤阁望崔嵬清风细雨杂香来土上出金火照台时为铜表志里数于道侧是土上出金之义以烛置台下则火在土下之义汉火德王魏土德王火伏而土兴土上出金是魏灭而晋兴也魏明帝时太山下有连理文石高十二丈状如柏树其文彪发似人雕镂自下及上皆合而中开广六尺望若真树父老云当秦末二石相去百余步芜没无有蹊径及魏帝之始稍觉相近如双阙土王阴类魏为土德斯为灵征魏禅晋之岁北阙下有白光如鸟雀之状时飞翔来去有司闻奏帝使罗之得一白燕以为神物于是以金为樊置于宫中旬日不知所在论者云金德之瑞昔师旷时有白燕来巢检瑞应图果如所论白色□于金德师旷晋时人也古今之议相符焉晋书刘曜载记曜以太兴元年僭即皇帝位以水承晋金行牲牡尚黑旗帜尚元石勒载记太兴二年勒僭称赵王茌平令师欢获黑兔献之于勒程遐等以为勒龙飞革命之祥于晋以水承金兔阴精之兽元为水色此示殿下宜速副天人之望也于是大赦改年曰太和咸和五年僭号赵大天王侍中任播等参议以赵承金为水德旗帜尚元牲牡尚白子社丑腊勒从之慕容□载记韩恒字景山灌津人□为大将军征恒拜谘议参军□僭位将定五行次众论纷纭恒时疾在龙城召恒以决之恒未至而群臣议以燕宜承晋为水德既而恒至言于□曰赵有中原非唯人事天所命也天实与之而人夺之臣窃谓不可且大燕王迹始自于震于易震为青龙受命之初有龙见于都邑成龙为木德幽契之符也□初虽难改后终从恒议□秘书监清河聂熊闻恒言乃叹曰不有君子国何以兴其韩令君之谓乎宋书符瑞志汉帝禅位于魏魏王辞让不受博士苏林董巴上言曰魏之氏族出自颛顼与舜同祖见于春秋世家舜以土德承尧之火今魏亦以土德承汉之火其于行运合于尧舜授受之次隋书王劭传高祖受禅劭拜著作郎劭上表言符命曰昔周保定二年岁在壬午五月五日青州黄河变清十里镜澈齐氏以为己瑞改元曰河清是月至尊以大兴公始作隋州刺史历年二十隋果大兴臣谨案易坤灵图曰圣人受命瑞先见于河河者最浊未能清也窃以灵贶休祥理无虚发河清启圣实属大隋午为鹑火以明火德仲夏火王亦明火德月五日五合天数地数既得受命之辰允当先见之兆唐书王勃传勃谓王者乘土王世五十数尽千年乘金王世四十九数九百年乘水王世二十数六百年乘木王世三十数八百年乘火王世二十数七百年天地之常也自黄帝至汉五运适周土复归唐唐应继周汉不可承周隋短祚乃斥魏晋以降非真主正统皆五行沴气遂作唐家千岁历唐书裴光廷传元宗时有建言唐应为金德者中书令萧嵩请百官普议光廷以唐符命表着天下久矣不可改亟奏罢之杜阳杂编德宗贞元八年吴明国贡常燃鼎鸾峰蜜云其国去东海数万里经挹娄沃沮等国其土宜五谷珍玉尤多礼乐仁义无剽劫人寿二百岁俗尚神仙术而一岁之内乘云控鹤者往往有之常望有黄气如车盖知中国有土德王遂愿入贡焉代宗广德元年吐番犯便桥上幸陕王师不利常有紫气如车盖以迎马首及回潼关上叹曰河水洋洋送朕东去上至陕因望铁牛蹶然谓左右曰朕年十五六宫中有尼号功德山言事往往神验屡抚吾背曰天下有灾遇牛方回今见牛也朕将回尔是夜梦黄衣童子歌于帐前曰中五之德方峨峨胡胡呼呼何奈何诘旦上具言其梦侍臣咸称土德当王之兆也册府元龟代宗永泰中归崇敬为膳部郎中时有术士巨彭祖上疏云大唐土德千年合符请每四季郊祀天地诏礼官儒者议之崇敬议曰案旧礼立春之日迎春于东郊祭青帝立夏之日迎夏于南郊祭赤帝先立春十八日迎黄灵于中地祀黄帝秋冬各如其方黄帝于五行为土王在四季生于火故火用事之末而祭之三季则否汉魏周隋共行此礼国家土德乘时亦以每岁六月土王之日祀黄帝于南郊以后土配所谓合礼今彭祖请用四季祠祀多凭纬候之文且据阴阳之说事涉不经恐难行用洛中纪异录蜀王建属兔于天佑四年丁卯岁僭居帝位乃以兔子上金□之谶遂以金饰所坐复谓左右曰朕承唐以金德王坐此□天下孰敢不宾者乎闻者皆之默记王朴仕周为枢密使世宗时缘用兵朴多宿禁中一日谒见世宗屏人颦蹙且仓皇叹嗟曰祸起不久矣世宗因问之曰臣观元象大异所以不敢不言世宗云如何曰事在宗社陛下不能免而臣亦先当之今夕请陛下观之可以自见是夜与世宗微行自厚载门同出至野次止于五丈河旁中夜后指谓世宗曰陛下见隔河如渔灯者否世宗随亦见之一灯荧荧然迤逦甚近则渐大至隔岸火如车轮矣其间一小儿如三数岁引手相指既近岸朴曰陛下速拜之既拜渐远而没朴泣曰陛下既见无可复言后数日朴于李□坐上得疾而死世宗既伐幽燕道被病而崩至明年而天授我宋矣火轮小儿盖圣朝火德之兆夫岂偶然宋史律历志雍熙元年四月布衣赵垂庆上书言本朝当越五代而上承唐统为金德若梁继唐传后唐至本朝亦合为金德矧自国初符瑞色白者不可胜纪皆金德之应也望改正朔易车旗服色以承天统事下尚书省集议常侍徐铉与百官奏议曰五运相承国家大事着于前载具有明文顷以唐末丧乱朱梁篡弒庄宗早编属籍亲雪国雠中兴唐祚重新土运以梁室比羿浞王莽不为正统自后数姓相传晋以金汉以水周以木天造有宋运膺火德况国初祀赤帝为感生帝于今二十五年岂可轻议改易又云梁至周不合迭居五运欲国家继唐统为金德且五运迭迁亲承历数质文相次间不容发岂可越数姓之上继百年之运此不可之甚也按唐书天宝九载崔昌献议自魏晋至周隋皆不得为正统欲唐远继汉统立周汉子孙为王者后备三恪之礼是时朝议是非相半集贤院学士卫包上言符同李林甫遂行其事至十二载林甫卒复以魏周隋之后为三恪崔昌卫包由是远贬此又前载之甚明也伏请祗守旧章以承天佑从之大中祥符三年开封府功曹参军张君房上言自唐室下衰土德隤圯朱梁氏强称金统而庄宗旋复旧邦则朱梁氏不入正统明矣晋氏又复称金盖谓乘于唐氏殊不知李□建国于江南耳汉家二主共止三年绍晋而兴是为水德洎广顺革命二主九年终于显德以上三朝七主共止二十四年行运之间阴隐而难颐伏自太祖承周木德而王当于火行上系于商开国在宋自是三朝迄今以为然矣愚臣详而辨之若可疑者太祖禅周之岁岁在庚申夫庚者金也申亦金位纳音是木盖周氏称木为二金所胜之象也太祖登极之后诏开金明池于金方之上此谁启之乃天之灵符也陛下履极当疆圉之岁握符在作噩之春适宋道之隆兴得金天之正气臣试以瑞应言之则当年丹徒贡白鹿姑苏进白龟条支之雀来颍川之雉至臣又闻当封禅之时鲁郊贡白兔郓上得金龟皆金符之至验也愿以臣章下三事大臣参定其事疏奏不报天禧四年光禄寺丞谢绛上书曰臣按古志凡帝王之兴必推五行之盛德所以配天地而符阴阳也故神农氏以火德圣祖以土德夏以木德商以金德周以火德自汉之兴王火德者以为乘尧之后且汉尧之裔也五帝之大莫大于尧汉能因之是不坠其绪而善继其盛德也国家膺开光之庆执敦厚之德宜以土瑞而王天下然推其终始传承周之木德而火当其次且朱梁不预正统者为庄宗复兴于后自石晋汉氏以及于周则李□建国于江左而唐祚未绝是三代者亦不得正其统矣昔者秦祚促而德暴不入正统考诸五代之际亦是类矣国家诚能下黜五代绍唐之土德以继圣祖亦犹汉之黜秦兴周之火德以继尧者也夫五行定位土德居中国家飞运于宋作京于汴诚万国之中区矣传曰土为群物主故曰后土洪范曰土爰稼穑稼穑作甘方今四海给足嘉生蕃衍迩年京师甘露下泰山醴泉涌作甘之兆斯亦见矣矧灵木异卉资生于土千品万类不可胜道非土德之验乎臣又闻之太祖生于洛邑而胞络惟黄鸿图既建五纬聚于奎躔而镇星是主及陛下升中之次日抱黄珥朝祀于太清宫有星曰含誉其色黄而润泽斯皆疑命有表盛德攸属天意人事响效之大者则土德之符在矣是故天心之在兹陛下拒而罔受民意之若是陛下谦而弗答气壅未宣河决遂溃岂不神哉然则天渊之勃流水德之浸患考六府之厌镇验五行之胜□亦宜兴土之运御时之灾伏望顺考符应详习法度惟陛下时而行之大理寺丞董行父又上言曰在昔春皇以万物生于东至仁体乎木故德始于水木以生火神农受之为火德火以生土黄帝受之为土德土以生金少昊受之为金德金以生水颛顼受之为水德水以生木高辛受之为木德木以生火唐尧受之为火德火以生土虞舜传之为土德土以生金夏为金德金以生水商为水德水以生木周为木德木以生火汉应图谶为火德火以生土唐受历运为土德陛下绍天之统受天之命固当上继唐祚以金为德显黄帝之嫡绪彰圣祖之丕烈臣又按圣祖先降于癸酉太祖受禅于庚申陛下即位于丁酉天书下降于戊申庚金也申酉皆金也天之体也陛下绍唐汉之运继黄帝之后三世变道应天之统正今之德斯又顺也诏两制详议既而献议曰窃详谢绛所述以圣祖得瑞宜承土德且引汉承尧绪为火德之比虽班彪叙汉祖之兴有五其一曰帝尧之苗裔及序承正统乃越秦而继周非用尧之行今国家或用土德即当越唐上承于隋弥以非顺失其五德传袭之序又据董行父请越五代绍唐为金德若其度越累世上承百代之统则晋汉洎周咸帝中夏太祖实受终于周室而陟于元后岂可弗遵传继之序续于遐邈之统三圣临御六十余载登封告成昭姓纪号率循火行之运以辉炎灵之曜兹事体大非容轻议矧雍熙中徐铉等议之详矣其谢绛董行父等所请难以施行诏可五朝名臣言行录胡宿通阴阳五行天人灾异之说南京鸿庆宫灾公以谓南京圣宋所以受命建号而大火主于商丘国家乘德而王者也今不领于祠官而比年数灾宜修火祀事下太常岁以长史奉祠商丘自公始
　帝运部杂录
