
　敬天部总论
书经
　　虞书尧典
乃命羲和钦若昊天历象日月星辰敬授人时大
全
吕氏祖谦曰作历之前钦若昊天是先天而天　弗违作历之后敬授人时是后天而奉天时皆以　钦敬为主　　舜典
帝曰咨汝二十有二人钦哉惟时亮天功

蔡
传
二十二人四岳九官十二牧也总告之使各敬　其职以相天事也大
全
陈氏雅言曰二十有二人之
　职皆天之职也典天叙礼天秩服天命刑天讨无　一事之不本于天天有是事则人有是官天不自　为而人代之帝舜于此语以钦哉亮天功者欲使　知所敬也　　□陶谟
无教逸欲有邦兢兢业业一日二日万几无旷庶官天工人其代之
蔡
传
天工天之工也人君代天理物庶官所治无非　天事苟一职之或旷则天工废矣可不深戒哉天叙有典□我五典五惇哉天秩有礼自我五礼有庸哉同寅协恭和衷哉天命有德五服五章哉天讨有罪五刑五用哉政事懋哉懋哉天聪明自我民聪明天明畏自我民明威达于上下敬哉有土
蔡
传
言天人一理通达无间民心所存即天理之所　在而吾心之敬是又合天民而一之者也有天下　者可不知所以敬之哉　　益稷
帝庸作歌曰□天之命惟时惟几

蔡
传
□戒□也几事之微也惟时者无时而不戒□　也惟几者无事而不戒□也盖天命无常理乱安　危相为倚伏今虽治定功成理备乐和然顷刻谨　畏之不存则怠荒之所自起毫发几微之不察则　祸患之所自生不可不戒也　　夏书引征
告于众曰嗟予有众圣有训谟明征定保先王克谨天戒臣人克有常宪百官修辅厥后惟明明
蔡
传
天戒日蚀之类谨者恐惧修省以消变异也
　　商书仲虺之诰
慎厥终惟其始殖有礼覆昏暴钦崇天道永保天命蔡
传
钦崇者敬畏尊奉之意有礼者封殖之昏暴者　覆亡之天之道也钦崇乎天道则永保乎天命矣　　伊训惟上帝不常作善降之百祥作不善降之百殃　　太甲上伊尹作书曰先王顾諟天之明命以承上下神祗社稷宗庙罔不祗肃天监厥德用集大命抚绥万方　　太甲下伊尹申诰于王曰呜呼惟天无亲克敬惟亲民罔常怀怀于有仁鬼神无常享享于克诚天位艰哉　　又先王惟时懋敬厥德克配上帝今王嗣有令绪尚监兹哉　　咸有一德
伊尹既复政厥辟将告归乃陈戒于德曰呜呼天难谌命靡常常厥德保厥位厥德匪常九有以亡夏王弗克庸德慢神虐民皇天弗保监于万方启迪有命眷求一德俾作神主惟尹躬暨汤咸有一德克享天心受天明命以有九有之师爰革夏正非天私我有商惟天佑于一德非商求于下民惟民归于一德德惟一动罔不吉德二三动罔不凶惟吉凶不僭在人惟天降灾祥在德　　周书召诰
呜呼皇天上帝改厥元子兹大国殷之命惟王受命无疆惟休亦无疆惟恤呜呼曷其柰何弗敬
蔡
传
此下皆告成王之辞托周公达之王也商受嗣　天位为元子矣元子不可改而天改之大国未易　亡而天亡之皇天上帝其命之不可恃如此今王　受命固有无穷之美然亦有无穷之忧于是叹息　言王曷其柰何弗敬乎天既遐终大邦殷之命兹殷多先哲王在天越厥后王后民兹服厥命厥终智藏在夫知保抱携持厥妇子以哀吁天徂厥亡出执呜呼天亦哀于四方民其眷命用懋王其疾敬德
蔡
传
后王后民指受也谓天既欲远绝大邦殷之命　矣而此殷先哲王其精爽在天宜若可恃者而商　纣受命卒致贤智者退藏病民者在位民困虐政　保抱携持其妻子哀号呼天往而逃亡出见拘执　无地自容故天亦哀民而眷命用归于勉德者天　命不常如此今王其可不疾敬德乎相古先民有夏天迪从子保面稽天若今时既坠厥命今相有殷天迪格保面稽天若今时既坠厥命蔡
传
从子保者从其子而保之谓禹传之子也面乡　也视古先民有夏天固启迪之又从其子而保佑　之禹亦面考天心敬顺无违宜若可为后世凭借　者今时已坠厥命矣今视有殷天固启迪之又使　其格正夏命而保佑之汤亦面考天心敬顺无违　宜亦可为后世凭借者今时已坠厥命矣以此知　天命诚不可恃以为安也今冲子嗣则无遗寿曰其稽我古人之德矧曰其有能稽谋自天
蔡
传
言王以童子嗣位不可遗弃老成言其能稽古　人之德是固不可遗也况言其能稽谋自天是尤　不可遗也呜呼有王虽小元子哉其丕能諴于小民今休王不敢后用顾畏于民碞王来绍上帝自服于土中旦曰其作大邑其自时配皇天毖祀于上下其自时中乂王厥有成命治民今休
蔡
传
洛邑天地之中故谓之土中王来洛邑继天出　治当自服行于土中又举周公尝言作此大邑自　是可以对越上帝可以飨答神祗自是可以宅中　图治成命者天之成命也成王而能绍上帝服土　中则庶几天有成命治民今即休美矣王先服殷御事比介于我有周御事节性惟日其迈王敬作所不可不敬德我不可不监于有夏亦不可不监于有殷我不敢知曰有夏服天命惟有历年我不敢知曰不其延惟不敬厥德乃早坠厥命我不敢知曰有殷受天命惟有历年我不敢知曰不其延惟不敬厥德乃早坠厥命
大
全
林氏曰古人于天命不以为必有不以为必无　故召公于历年不其延皆不敢知者疑之也至于　敬德则有历年不敬德则坠厥命盖无可疑者今王嗣受厥命我亦惟兹二国命嗣若功王乃初服蔡
传
今王继受天命我谓亦惟此夏商之命当嗣其　有功者谓继其能敬德而历年者也况王乃新邑　初政服行教化之始乎呜呼若生子罔不在厥初生自贻哲命今天其命哲命吉凶命历年知今我初服
蔡
传
叹息言王之初服若生子无不在于初生习为　善则善矣自贻其哲命为政之道亦犹是也今天　其命王以哲乎命以吉凶乎命以历年乎皆不可　知所可知者今我初服如何尔初服而敬德则亦　自贻哲命而吉与历年矣宅新邑肆惟王其疾敬德王其德之用祈天永命其惟王勿以小民淫用非彝亦敢殄戮用乂民若有功蔡
传
刑者德之反疾于敬德则当缓于用刑勿以小　民过用非法之故亦敢于殄戮用治之也惟顺导　民则可有功其惟王位在德元小民乃惟刑用于天下越王显蔡
传
元首也居天下之上必有首天下之德王位在　德元则小民皆仪刑用德于下于王之德益以显　矣上下勤恤其曰我受天命丕若有夏历年式勿替有殷历年欲王以小民受天永命
蔡
传
君臣勤劳期曰我受天命大如有夏历年用勿　替有殷历年欲兼夏殷历年之永也召公又继以　欲王以小民受天永命盖以小民者勤恤之实受　天永命者历年之实也拜手稽首曰予小臣敢以王之雠民百君子越友民保受王威命明德王永有成命王亦显我非敢勤惟恭奉币用供王能祈天永命
蔡
传
保者保而不失受者受而无拒威命明德者德　威德明也言予小臣敢以殷周臣民保受王威命　明德王当终有天之成命以显于后世我非敢以　此为勤惟恭奉币帛用供王能祈天永命而已盖　奉币之礼臣职之所当恭而祈天之实则在王之　所自尽也　　君奭
周公若曰君奭弗吊天降丧于殷殷既坠厥命我有周既受我不敢知曰厥基永孚于休若天棐忱我亦不敢知曰其终出于不祥
大
全
临川吴氏曰不幸天大降丧亡之祸于殷殷既　坠其命而我有周既受之矣然天命难谌有德则　留无德则旋去孚者以实感以实应永孚于休命　之留也出于不祥命之去也呜呼君已曰时我我亦不敢宁于上帝命弗永远念天威越我民罔尤违惟人在我后嗣子孙大弗克恭上下遏佚前人光在家不知
蔡
传
周公叹息言召公已尝曰是在我而已周公谓　我亦不敢苟安天命而不永远念天之威于我民　无尤怨背违之时也天命民心去就无常实惟在　人而已今召公乃忘前日之言翻然求去使在我　后嗣子孙大不能敬天敬民骄慢肆侈遏绝佚坠　文武光显可得谓在家而不知乎天命不易天难谌乃其坠命弗克经历嗣前人恭明德
蔡
传
天命不易犹诗曰命不易哉命不易保天难谌　信乃其坠失天命者以不能经历继嗣前人之恭　明德也在今予小子旦非克有正迪惟前人光施于我冲子又曰天不可信我道惟宁王德延天不庸释于文王受命
蔡
传
又曰者以上文言天命不易天难谌此又申言　天不可信故曰又曰天固不可信然在我之道惟　以延长武王之德使天不容舍文王所受之命也诗经　　大雅文王
穆穆文王于缉熙敬止假哉天命有商孙子商之孙子其丽不亿上帝既命侯于周服侯服于周天命靡常殷士肤敏祼将于京厥作祼将常服黼王之荩臣无念尔祖
大
全
临川王氏曰天尝命商使有九有之师今服于　周所谓靡常也无念尔祖聿修厥德永言配命自求多福殷之未丧师克配上帝宜鉴于殷骏命不易
朱
注
言殷未失天下之时其德足以配乎上帝今其　子孙乃如此宜以为鉴而自省焉则知天命之难　保矣命之不易无遏尔躬宣昭义问有虞殷自天上天之载无声无臭仪刑文王万邦作孚
朱
注
言天命之不易保故告之使无若纣之自绝于　天而布明其善誉于天下又度殷之所以废兴者　而折之于天然上天之事无声无臭不可得而度　也惟取法于文王则万邦作而信之矣　　板
敬天之怒无敢戏豫敬天之渝无敢驰驱昊天曰明及尔出王昊天曰旦及尔游衍
朱
注
言天之聪明无所不及不可以不敬也张子曰　天体物而不遗犹仁体事而无不在也大
全
丰城朱
　氏曰昊天曰明及尔出王言一出入之际而天必　与之俱也昊天曰旦及尔游衍言一动息之顷而　天必与之同也　　周颂昊天
昊天有成命二后受之成王不敢康夙夜基命宥密于缉熙单厥心肆其靖之
朱
注
言天祚周以天下既有定命而文武受之矣成　王继之又能不敢康宁而其夙夜积德以承藉天　命者又宏深而静密是能继续光明文武之业而　尽其心故今能安靖天下而保其所受之命也　　我将我将我享维羊维牛维天其右之

朱
注
言奉其牛羊以享上帝而曰天庶其降而在此　牛羊之右乎盖不敢必也仪式刑文王之典日靖四方伊嘏文王既右享之我其夙夜畏天之威于时保之
朱
注
又言天与文王既皆右享我矣则我其敢不夙　夜畏天之威以保天与文王所以降鉴之意乎大全

　庆源辅氏曰我其夙夜畏天之威则仪式刑文王　者益至而安靖四方者益久此其所以能保天与　文王降鉴之意也　　敬之
敬之敬之天维显思命不易哉无曰高高在上陟降厥士日监在兹
朱
注
成王受群臣之戒而述其言曰敬之哉敬之哉　天道甚明其命不易保也无谓其高而不吾察当　知其聪明明畏常若陟降于吾之所为而无日不　临监于此者不可以不敬也管子
　　形势篇
持满者与天安危者与人失天之度虽满必涸上下不和虽安必危欲王天下而失天之道天下不可得而王也得天之道其事若自然失天之道虽立不安其道既得莫知其为之其功既成莫知其释之藏之无形天之道也疑今者察之古不知来者视之往万事之生也异趣而同归古今一也天道之极远者自亲人事之起近亲造怨万物之于人也无私近无私远也巧者有余拙者不足其功顺天者天助之其功逆天者天违之天之所助虽小必大天之所违虽成必败顺天者有其功逆天者怀其凶不可复振也荀子　　天论篇
天行有常不为尧存不为桀亡应之以治则吉应之以乱则凶强本而节用则天不能贫养备而动时则天不能病修道而不贰则天不能祸故水旱不能使之饥渴寒暑不能使之疾妖怪不能使之凶本荒而用侈则天不能使之富养略而动罕则天不能使之全倍道而妄行则天不能使之吉故水旱未至而饥渴寒暑未薄而疾妖怪未至而凶受时与治世同而殃祸与治世异不可以怨天其道然也故明于天人之分则可谓至人矣不为而成不求而得夫是之谓天职如是者虽深其人不加虑焉虽大不加能焉虽精不加察焉夫是之谓不与天争职天有其时地有其财人有其治夫是之谓能参舍其所以参而愿其所参则惑矣列星随旋日月□照四时代御阴阳大化风雨博施万物各得其和以生各得其养以成不见其事而见其功夫是之谓神皆知其所以成莫知其无形夫是之谓天惟圣人为不求知天天职既立天功既成形具而神生好恶喜怒哀乐藏焉夫是之谓天情耳目鼻口形能各有接而不相能也夫是之谓天官心居中虚以治五官夫是之谓天君财非其类以养其类夫是之谓天养顺其类者谓之福逆其类者谓之祸夫是之谓天政暗其天君乱其天官弃其天养逆其天政背其天情以丧天功夫是之谓大凶圣人清其天君正其天官备其天养顺其天政养其天情以全其天功如是则知其所为知其所不为矣则天地官而万物役矣其行曲治其养曲适其生不伤夫是之谓知天真德秀大学衍义
　　事天之敬
舜典在璇玑玉衡以齐七政
　臣按玑衡正天文之器今浑天仪是也舜方历试　之时纳于大麓而烈风雷雨弗迷矣使之主祭而　百神享之矣逮兹即位犹惧己之未当天心焉察　璇玑以揆日月五星之运其循轨邪是天之与我　也其失度邪是天之警我也正如人子之事亲候　伺颜色惟恐一毫少咈于亲心此大舜事天之敬　也□陶谟天叙有典□我五典五惇哉天秩有礼自我五礼有庸哉同寅协恭和衷哉天命有德五服五章哉天讨有罪五刑五用哉政事懋哉懋哉天聪明自我民聪明天明畏自我民明威达于上下敬哉有土　臣按帝王居天之位其所职无非天之事者君臣　父子夫妇长幼朋友之典其别有五天之所叙也　待我而厚君臣父子夫妇长幼朋友之礼其别亦　有五天之所秩也自我而不失其常其可不敬乎　寅与恭皆敬也君臣一心恪奉天职是谓之和衷　有德者天之所命也五服之章则在我有罪者天　之所讨也五刑之用则在我其可不敬乎大而命　讨之政小而命讨之事勉之又勉是亦敬也天之　聪明在民天之明威在民民心所在即天心也天　人一理通达无间有民社者其可不敬乎此□陶　之告舜者如此隆古君臣之间讲论政治无一事　不本于天无一事不主于敬真后王所当法与伊尹作太甲曰先王顾諟天之明命以承上下神祗社稷宗庙罔不祗肃天监厥德用集大命抚绥万方　臣按此太甲不惠于阿衡之时也故伊尹作书以　汤之所以敬天者告之夫天之明命至可畏也常　人视之邈乎幽显之隔圣人视之了然心目之间　故当瞻顾而不敢斯须间断惟恐己之所为少咈　天意则明命去之推此一心于天神地祗社稷宗　庙无不祗肃天视成汤之德如此故大命集焉俾　任抚安万方之责汤惟敬天天亦眷汤曰顾曰监　可见天人之交至近而非远也呜呼为人主者奈　何弗敬伊尹申诰于王曰呜呼惟天无亲克敬惟亲民罔常怀怀于有仁鬼神无常享享于克诚天位艰哉德惟治否德乱与治同道罔不兴与乱同事罔不亡终始慎厥与惟明明后先王惟时懋敬厥德克配上帝今王嗣有令绪尚监兹哉　臣按此太甲悔过思庸之后也伊尹犹恐其持守　之未笃则儆之以三言使知天道之无私亲惟敬　则亲民心之无常怀惟仁则怀鬼神之无常享惟　诚则享而终之以敬德之一言盖敬则仁不敬则　私欲贼之而不仁矣敬则诚不敬则私欲杂之而　不诚矣曰诚曰仁何所用力惟敬而已夫有德则　必治与治同道则必兴成汤之敬德至与天合太　甲其可不与之同道邪能与汤合则亦与天合矣　斯言也岂独为太甲谋万世人主皆当取法伊尹作咸有一德曰呜呼天难谌命靡常常厥德保厥位厥德匪常九有以□又曰惟吉凶不僭在人惟天降灾祥在德　臣按此伊尹将告归之时也太甲处仁迁义伊尹　之责塞矣犹虑其德之未一故以斯言儆之曰天　难谌者谓今日而善则福之明日而淫则祸之难　必信也曰命靡常者有德则归于我无德则去而　之人无定在也吉与祥为类德之吉则祥应之凶　与灾为类德之凶则灾从之天虽难信然常厥德　者必保厥位乃所以为可信也命虽靡常然有吉　德者必降祥乃所以为有常也召诰呜呼皇天上帝改厥元子兹大国殷之命惟王受命无疆惟休亦无疆惟恤呜呼曷其奈何弗敬又曰天亦哀于四方民其眷命用懋王其疾敬德又曰王敬作所不可不敬德我不可不监于有夏亦不可不监于有殷我不敢知曰有夏服天命惟有历年我不敢知曰不其延惟不敬厥德乃早坠厥命又曰呜呼若生子罔不在厥初生自贻哲命今天其命哲命吉凶命历年知今我初服宅新邑肆惟王其疾敬德王其德之用祈天永命又曰上下勤恤其曰我受天命丕若有夏历年式勿替有殷历年欲王以小民受天永命　臣按召公一诰丁宁反复老臣事少主惓惓之心　也始则谓皇天上帝改厥元子大邦殷之命盖纣　元子也殷大邦也其命若未易改而天遽改之岂　不可畏也哉次言今王受命虽有无穷之美亦有　无穷之忧盖以天命之靡常而去留之难必此其　为可忧也既又举夏商言之谓其既服受天命矣　其历年之永不永我皆不敢知所可知者惟不敬　厥德乃早坠厥命此则灼然不诬者也既又以生　子喻之凡人之生子其明智其寿考皆定于初讲　学则明爱身则寿今王受命之始亦犹子之初生　况肇卜新大邑而居之是又一初也天之命以哲　命以吉凶命以历年皆自今日始其可不谨乎既　又曰王惟德之用祈天永命夫天命至公不可以　求而得也今曰祈天永命何哉盖一于用德乃不　祈之祈也然天命至重必君臣同德然后可保故　曰上下勤恤恤即所谓无疆之恤也上下一心勤　而忧之则夏商之历年庶乎其可冀乎永则欲王　以小民受天永命命在天于小民乎何与盖天无　心以民为心者也一篇之中言敬者凡七八曰呜　呼曷其奈何不敬曰王敬作所曰不可不敬德曰　王其疾敬德言之谆望之切臣故曰此老臣惓惓　之心也异时成王飨百年之寿而国家卜世过于　夏商然后知召公之言真有补于周室文王受命作周也其一章曰文王在上于昭于天周虽旧邦其命维新有周不显帝命不时文王陟降在帝左右又曰穆穆文王于缉熙敬止假哉天命有商孙子商之孙子其丽不亿上帝既命侯于周服侯服于周天命靡常又曰无念尔祖聿修厥德永言配命自求多福又曰殷之未丧师克配上帝宜鉴于殷骏命不易又曰命之不易无遏尔躬宣昭义问有虞殷自天上天之载无声无臭仪刑文王万邦作孚　臣按此诗周公所作举文王之事以戒成王也首　章言文王在上其德之昭明上彻于天与之为一　周之有邦自后稷公刘以来□历千载可谓旧矣　惟文王与天同德故天锡以维新之命焉有周不　显盖言其甚显也帝命不时盖言其甚时也诗人　之辞类如此德既显矣命既时矣然文王一陟一　降常若在上帝之左右而未尝少间此所谓之德　之纯也四章言穆穆哉文王缉熙其敬纯亦不己　故大命集焉夫以商之孙子其数不止于亿然天　命既归于周商之孙子亦皆侯服于周周固尝臣　商矣今乃反臣于周可见天命之靡常也故五章　之首申言之又呼王之荩臣而告之曰得无念尔　祖文王之德乎荩臣者忠诚笃至之臣周公言之　欲其申戒于王也六章又言欲念文王惟在述修　其德而已能修德则可以长配天命而福禄自来　矣孟子曰祸福无不自己求之者商自求祸周自　求福天何容心其间哉方有商未失众之时盖常　克配上帝矣今其子孙乃至于是宜以为监而自　省焉则知天命之难保矣末章又谓命之难保毋　使仅及尔躬而止周至成王再世尔周公已忧其　命之不延而欲成主布昭善问而度商之所以失　天命者盖博询众言然后知商之所以□知商之　所以亡则知周之所以兴矣读无遏尔躬之一语　至今犹使人凛然震惧况周公亲言之而成王亲　听之乎亦犹尧之告舜曰天禄永终也以后世言　之必且谓此不祥之语而古者君臣更相告戒不　讳危亡如此斯其所以不危亡也篇将终乃断之　曰凡欲配命者当法天然天无声臭可求惟法文　王则合乎天而万邦所以信服也文王之诗七章　盖周公亲笔后之王者欲保天命所宜列之屏幛　书之简牍昼读而夜思之则将若上帝之实临其　上虽欲斯须之自放有不可得惟圣明其深念之大明文王有明德故天复命武王也明明在下赫赫在上天难忱斯不易维王天位殷适使不挟四方其三章曰维此文王小心翼翼昭事上帝聿怀多福厥德不回以受方国其末章曰上帝临女无贰尔心　臣按明明在下指君德而言赫赫在上指天命而　言君有明明之德则天有赫赫之命矣观赫赫在　上之言则其威明可畏曾不违咫尺之间此天之　所以为难忱而为君之所以不易也以商纣言之　所居之尊则天位所传之正则殷适一旦失道虽　欲挟四方而有之有所不能此与召诰皇天改厥　元子之命同意皆所以深警成王也既言商纣之　失又言文王之得谓其小心恭顺以昭事上帝遂　能怀来百福由其德不违于天故天使膺受四方　之国此又所以深勉成王也上帝临女无贰尔心　此言武王以诸侯伐纣众寡不侔所恃者上帝之　临而已汝者武王自谓也商纣无道天命讨之其　可以强弱贰其心乎此二言也虽为伐商而发然　玩其辞则若上帝实临其上人主而能时时诵味　则非心邪念自当潜弭于冥冥之中矣岂小补哉敬之群臣进戒嗣王也敬之敬之天维显思命不易哉无曰高高在上陟降厥士日监在兹　臣按成王即政之初群臣进戒首以敬天为言盖　帝王所当尊者莫如天所当从事者莫如敬故重　言以求其听夫天道甚明不可欺也天命惟难不　易保也昧者徒曰高高在上不与人接而不知人　君一升一降于事为之间天之监视未尝一日不　在此也岂可忽哉当时群臣之学以格心为主故　其言纯粹如此人主宜深味之我将祀文王于明堂也伊嘏文王既右享之我其夙夜畏天之威于时保之　臣按此即孝经所谓宗祀文王于明堂以配上帝　者也此颂作于成康之时古人谓受福曰嘏夫既　受福于文王而享我之祭矣然岂敢自满哉必也　夙兴夜寐亹亹怵惕畏天之威于是以保其天命　尔后世人主一行郊祀明堂之礼类侈然有矜大　之心如汉武诸诏是也其视我将之颂可愧多矣板凡伯刺厉王也其卒章曰敬天之怒无敢戏豫敬天之渝无敢驰驱昊天曰明及尔出王昊天曰旦及尔游衍　臣按迅雷烈风之属天之怒也日食星变之类天　之渝也人君为天所子其事天如事亲然亲之容　色少有不怿人子当痛自咎责敢有轻忽傲慢之　意耶天之变异少有失常人君当深自戒惧敢为　戏豫驰驱之失耶易之洊雷震曰君子以恐惧修　省孔子于迅雷风烈必变而记礼者亦曰若有疾　雷迅风甚雨必变虽夜必兴衣服冠而坐古之人　主于日食星变之类必减膳彻乐或责己求言凡　皆所以示敬也然天道昭明凡人君出入往来之　顷优游暇逸之时天之监临无乎不在又不待变　异失常然后当知警也吁此文王在帝左右之事　而凡伯乃以刺厉王古之忠臣不敢谓君不能类　如此惜厉王之终不悟也性理大全
　　君道
南轩张氏曰人主不可以苍苍者便为天当求诸视听言动之间一念纔是便是上帝鉴观上帝临汝简在帝心一念纔不是便是上帝震怒
　敬天部艺文
　　王者父事天兄事日赋
以子弟诚贤
国家靡失为韵

　　　　　　　　　　　　　　唐浩虚舟二仪覆载德之广者唯天三光照临明之大者唯日故王者于天也父事无怠于日也弟恭靡失布和施令将成不宰之功明目达聪欲亚无私之质当其万邦作贡四海为家仰元气而晨昏靡隔指阳精而伯仲非赊草色难穷屡轸南陔之恋棠阴易匿常思棣之华所以化洽中原祥臻上国法寒暑观从政之道无薄蚀见相容之德登封泰岳犹疑陟怙之时展礼东郊似望在原之力爱敬无斁恪恭尽虔窥一气异历山之泣攀六龙为荀氏之贤覆焘成功且异靡瞻之义古今垂象难穷以长之年且夫致敬惟精倾心仰止谁婴同席之乱谁效攘羊之旨曾闻有阙远怀几谏之心每惧曰明宁有远游之理所以惟法前哲规后嗣播洪恢至美教天下之为人子者矣又若卑己谦恭端心恺悌同明无终鲜之叹可爱有既和之体桑榆未及鲁卫之道咸兴葵霍皆倾管蔡之雠不启所谓扶枝叶固根蒂播仁风匡大礼教天下之为人弟者矣范人伦者莫先于元首遵孝理者在致乎精诚必有尊也天其父必有先也日其兄九服洽和若嗣高于广大万机洞昭契承照于贞明故得孝道日彰休声风靡指圆盖兮钦若仰红轮兮翼尔由是海内无贼子奸臣吾君如此　　畏天疏　　　　　　　　　宋吕公着书曰皇天无亲惟德是辅又曰惟上帝不常作善降之百祥作不善降之百殃盖天虽高远日监在下人君动息天必应之若修己以德待人以诚谦逊静□慈孝忠厚则天必降福享国永年灾害不生祸乱不作若慢神虐民不畏天命则或迟或速殃咎必至自古禹汤文武以畏天而兴桀纣幽厉以慢神而□如影随形罔有差忒然自两汉以来言天道者多为曲说以附会世事间有天地变异日月灾眚时君方恐惧修省欲侧身修道而左右之臣乃据经传或指外事为致灾之由或陈虚文为消变之术使主意怠于应天此不忠之甚者诗曰我其夙夜畏天之威于时保之然则有天下者固当饬己正事不敢戏豫使一言一行皆合天心然后社稷民人可得而保也天人之际焉可忽哉　　顺天道疏　　　　　　　　　元许衡三代而下称盛治者无若汉之文景然考之当时天象数变如日食地震山崩水溃长星彗星孛星之类未易遽数前此后此凡若是者小则有水旱之应大则有乱亡之应未有徒然而已者独文景克承天心消弭变异使四十年间海内殷富黎庶乐业移告讦之风为醇厚之俗且建立汉家四百年不拔之业猗欤伟哉未见其比也秦之苦天下久矣加以楚汉之战生民糜灭户不过万文帝承诸吕变故之余入继正统专以养民为务其忧也不以己之忧为忧而以天下之忧为忧其乐也不以己之乐为乐而以天下之乐为乐今年下诏劝农桑也恐民生之不遂明年下诏减租税也虑民用之或乏恳爱如此宜其民心得而和气应也臣窃见前年秋孛出西方彗出东方去年冬彗见东方复见西方议者咸谓当除旧布新以应天变臣谓与其妄意揣度曷若直法文景之恭俭爱民为理明义正而可信也天之树君本为下民故孟子谓民为重君为轻书亦曰天视自我民视天听自我民听以是论之则天之道恒在于下恒在于不足也君人者不求之下而求之高不求之不足而求之有余斯其所以召天变也变已生矣象已着矣乖戾之几已萌而不可遏矣犹且因仍故习抑其下而损其不足谓之顺天不亦难乎　　敬天勤民箴　　　　　　　明朱孟震　臣惟自昔帝王奉天命以抚有六合匪以崇高富　贵能自暇逸实惟兢兢焉上承下念渊衷澈乎元　极深虑周乎幽邃是以大命远长而鸿烈昭于万　□矧我皇上握九五之祯符抚盈成之景运以上　承我祖宗亿万年无疆之统惟我祖宗祇事之诚　轸恤之泽光乎往牒臣发迹草野谬登仕籍窃仰　窥我皇上至意实惟我祖宗家法是继是述应干　而昭事靡遑向离而痌弥切方驾前烈垂辉后　王非小臣所能名状辄不自揣度敢以瓮天之见　窃效春鹧之鸣臣不胜陨越谨稽首作箴曰惟皇上帝降兹下民作之君师以奠玉京玉京嵬峨匪以尊贵曰敬曰勤时自抑畏敬之维何曰惟轸念惟天惟民上敬下勤民心既得天眷益殷在昔圣帝于昭令德□命奠邦万世为则下逮来哲亦有辟王悖之则乱循之则昌惟我祖宗开辟宇宙一扫群氛仰承帝佑岂不鸿功而心靡宁岂不骏惠而虑愈精皇皇九关凛尔顾諟盘盘九土时惟轸视精诚存心帝训赫赫云汉昭回天衷鉴格蠲租悯农圣谕洋洋草泽被润山岳腾光迨我世宗于昭烈祖钦天豳风垂纶焕组丕显丕承以启我皇民心肆协天眷乃康郊祀凝诚籍田躬耒于惟皇心念哉罔坠小臣何知仰窥圣真所期曝献愈敬愈勤毋曰崇高渊冰是履毋曰治安朽索是驭惟命惟怀自昔靡常曰敬曰勤以保无疆法宫密席凝神渊默我有万机我惟一德勿谓天远而鉴在兹勿谓民僝而或胜予我敬我勤谁其弼我我敬我勤谁其替我其违其庸度于我衷庶几盛治保于有终天庥民和永绥无极祥风协气惟皇之力尧天舜世臣心与游愿俾刍瞽少助鸿　　畏天保泰箴并
序
　　　　暴谦贞
　臣闻天不爱道地不爱宝极治之象也乃保世滋　大之模必得于祈天永命之主何居正以紫宸黄　屋无息不与帝道通惟人主顷刻无惰其君天下　之心即顷刻可以馨乎上帝之祉故典秩纪纲常　克谨疾威以昭其变是以孔甲有盘盂之铭武王　有戒慎之鼗精诚洽神明而丰功伟绩建万世不　拔之基钦明浚厥躬而享帝配天继五德相承之　化未见治不恪乎天职德不符乎帝心戏娱偷安　得以清和咸理者也恭惟皇上夕惕若临朝干若　驭苞元履德颂四十三年有道之圣人握符凝图　享百年万□无疆之历数其于天可谓无斁矣其　于治可称太平矣顾诞膺大命而天灾人变稍异　其萌缵绪四封而正事责躬未修其实臣闻明王　致治于未乱智士决机于未形今天下虽云晏然　而火飞地震旱魃淫潦变不虚生厥咎用显语曰　其亡其亡系于苞桑又曰敬天之怒无敢戏豫又　曰高高在上日监在兹又曰至治之极祸反为福　古有安民恤物以祈天佑者古有克己洗心协治　太和者更有修政行德礼士赏功以达天心者兹　非不朽之令图万世之龟鉴哉所愿皇上以日日　又日之新凛在宫在庙之肃夙夜左右俨同胜予　瞻前虑后陟见灵承本寅翼之小心保盈成之国　脉庶天禄其长享而金瓯且永永无倾矣臣又闻　哲后不忘几豆之铭所以弼其违微臣不忘曝芹　之忠求以矢其志虽圣不事瑱规而日中时思隍　复臣本谫劣谬典执笔正当不讳之朝用矢陈谟　之日谨以刍荛荒词轻渎旒纩置为砭箴其词曰煌煌上帝赫赫威灵鉴兹四表悯此九围悯之伊何帝德龙飞求民之莫天命不违于昭我皇纯德孔明天地合德万物覆帡阴阳含吐位育资生茂对四象克配八纮眷此下民为天所顾喜则天和匪则震怒哀恤茕民凛如在御眷兹教令代天有言宣和鼓畅泄□舒烦勿贰尔心恍执玙璠惟君赏罚肃将天威华衮若膏钺鈇如雷惟君政化忾如天行八风沾渥四海同声勿以贵近私任好恶昭事上帝遵王之度勿以圣神自作聪明察迩询荛维皇锡诚体天之行法天之健速似奔飙急于吹万帝臣可简帝心不蔽股肱辅支天工勿替在前在后陟降灵承若系千钧若履春冰一日二日天道显思屋漏恐惧耳目顾兹自却昏翳是曰天精大明所烛绝无伪情自屏多欲是曰天理六合归仁万物皆己缅彼仁人配命克昌九围德跻三分有商怀彼败类丧命堕誉戏娱灭性上天移虑至德声闻神明□聪格于臣民达于穹窿升中于天百灵可通尧兢舜业文仁汤宽天鉴不远四维澜安雷霆临下维皇降观敬箴黼衮用比铭盘明明我后百世永刊
　敬天部纪事
说苑君道篇楚庄王见天不见妖而地不出孽则祷于山川曰天其忘予欤此能求过于天必不逆谏矣安不忘危故能终而成霸功后汉书明帝本纪永平二年春正月诏百僚师尹勉修厥职顺行时令敬若昊天以绥兆人晋书阮种传种察孝廉为公府掾是时灾眚屡见于是太保何曾举种贤良问咎征作见对曰阴阳否泰六沴之灾则人主修政以御之思患而防之建皇极之首详庶征之用诗曰敬之敬之天维显思天聪明自我人聪明是以人主祖承天命日慎一日也故能应受多福而永世克祚此先王所以退灾消眚也北周书颜之仪传京兆郡丞乐运字承业宣帝即位上疏曰昔桑谷生朝殷王因之获福今元象垂诫此亦兴周之祥大尊虽减膳撤悬未尽销谴之理诚愿谘诹善道修布德政解兆民之愠引万方之罪则天变可除鼎业方固矣唐书陈子昂传垂拱初诏问群臣调元气当以何道子昂即上言臣闻之于师曰元气天地之始万物之祖王政之大端也天地莫大于阴阳万物莫灵于人王政莫先于安人故人安则阴阳和阴阳和则天地平天地平则元气正先王以人之通于天也于是养成群生顺天德使人乐其业甘其食美其服然后天瑞降地符升风雨时草木茂遂故颛顼唐虞不敢荒宁其书曰百姓昭明协和万邦黎人于变时雍乃命羲和钦若昊天历象日月星辰敬授人时和之得也夏商之衰桀纣昏暴阴阳乖行天地震怒山川神鬼发妖见灾疾疫大兴终以灭亡和之失也迨周文武创业诚信忠厚加于百姓故成康刑措四十余年天下方和而幽厉乱常苛慝暴虐诟黩天地川冢沸崩人用愁怨其诗曰昊天不惠降此大戾不先不后为虐为瘵顾不哀哉近隋炀帝力泄天地之藏中国之难起故身死人手宗庙为墟逆元气之理也臣观祸乱之动天人之际先师之说昭然着明不可欺也韦绶传绶进位礼部尚书帝问所以振灾邀福者对曰宋景公以善言退法星三舍汉文除秘祝有司祭而不祈此二君皆受自至之福书美前史如失德以却灾媚神以丐助神而有知且因以谴也时帝不德故托讽焉遵尧录太宗尝语近臣曰国之上瑞惟在丰年顷来五谷屡登人无疾疫朕求治虽切然而德化未孚天贶若此能无惧乎国老谈苑祥符中天书降群臣称贺鲁宗道上疏略曰天道福善祸淫不言示化人君政得其理则作佑以垂报治乖于上则出异以警戒又何书哉臣恐奸臣肆其诞妄妖惑上听真宗虽不开纳然甚奇之遵尧录庆历六年帝谓辅臣曰比臣僚有言星变者国家虽无天异亦当自修警况因谪见者乎夫天之谴告人君使惧而修德亦犹人主知臣下之过失示以戒□使得自新则不陷于咎恶此天心之仁也敢不祗畏奉承之玉海皇佑四年九月己巳王洙讲洪范五事帝曰王者用五事皆本五行乎洙对曰王者治五行得其性则五事皆善故五事得则有休证失则有咎证是以圣人克谨天戒以修其身上曰奉天在于修德戒谨于未形必俟谴告然后修德岂畏天之道也归田录治平二年八月三日大雨一夕都城水深数尺上降诏责躬求直言学士草诏有大臣惕思天变之语上夜批出云淫雨为灾专戒不德遽令除去大臣思变之言上之恭己畏天自励如此遵尧录神宗熙宁中召拜左仆射平章事弼既至未见有于上前言灾异皆天数非人事得失所致者弼闻之叹曰人君所畏唯天若不畏天何事不可为者去乱亡无几矣是必奸臣欲进邪说故先导上以无所畏使辅拂谏诤之臣无所复施其力此治乱之机也即上书数千言杂引春秋及古今传记人情物理以明其决不然者宋史虞允文传允文七岁能属文绍兴二十三年登进士第中书舍人赵达首荐允文召对谓人君必畏天必安民必法祖宗上嘉纳之玉海干道七年正月己亥出敬天图以示辅臣上曰无逸一篇享国久长皆本于寅畏朕近日取尚书所载敬天事编为两图朝夕观览以自儆省名之曰敬天图虞允文奏古人作无逸图犹夸大其事陛下尽图书中敬天事又远过之惟圣人尽躬行之实敬畏不已必有明效六月乙卯上曰敬天事已纂成图置之座右朝夕自省一日引卿等便殿观之又曰人主傥不畏天尚何所畏允文奏愿颁此图刻之琬琰上曰作数语并图付出淳熙四年五月己酉宗正少卿程叔达进对言玉音许宣示敬天图愿得稽首拜观上顾左右取图至命叔达起观上亦诵读每至前代王者或不能敬畏修省则曰此图美恶并着亦欲以之儆戒至无逸篇则曰无逸言人君享国久长由严恭寅畏所致尤当以为法明宝训丙午八月壬子命博士许存仁进讲经史存仁讲尚书洪范篇至休征咎征之应太祖曰天道微妙难知人事感通易见天人一理必以类应稽之往昔君能修德则七政顺度雨旸应期灾害不生不能修德则三辰失行旱潦不时灾异迭见其应如响箕子以是告武王以为君人者之儆戒今宜体此下修人事上合天道然岂特为人上者当勉为人臣者亦当修省以辅其君上下交修斯为格天之本吴元年十月丙午太祖谓侍臣曰吾自起兵以来凡有所为意向始萌天必垂象示之其兆先见故常加儆省不敢逸豫侍臣曰天高在上其监在下故能修省者蒙福不能者受祸太祖曰天垂象所以警乎下人君能体天之道谨而无失亦有变灾而为祥者故宋公一言荧惑移次齐侯暴露甘雨应期灾祥之来虽曰在天实由人致也洪武元年正月甲戌太祖将告祀南郊戒饬百官执事曰人以一心对越上帝毫发不诚怠心必乘其机瞬息不敬私欲必投其隙夫动天地感鬼神惟诚与敬耳人莫不以天之高远鬼神幽隐而有忽心然天虽高所鉴甚迩鬼神虽幽所临则显能知天人之理不二则吾心之诚敬自不容于少忽矣今当大祀百官执事之人各宜慎之二年五月癸卯夏至祀皇地祗于方丘礼成太祖御便殿谓侍臣曰上天之命朕不敢知古人有言天命不易又曰天命无常以难保无常之天命付骄纵淫佚之庸主岂有不败朕尝披览载籍见前代帝王当祭祀时诚敬或有未至必致非常妖孽天命亦随而改每念至此中心惕然四年七月壬子太祖谓丞相汪广洋曰朕观前代人君多喜佞谀以饰虚名甚至臣下诈伪瑞应以恣骄诬至于天灾垂戒厌闻于耳如宋真宗亦号贤君初相李沆日闻灾异其心犹存警惕厥后澶渊既盟大臣首启天书以侈其心群臣曲意迎合苟图媚悦致使言祥瑞者相继于途献芝草者三万余本朕思凡事惟在于诚况为天下国家而可以伪乎尔中书自今凡祥瑞不必奏如灾异及蝗旱之事即时报闻广洋叩首曰陛下敬天勤民孰大于此非惟四海苍生蒙福诚为圣子神孙万世之谟训也臣谨奉诏旨十一月丙辰冬至祀昊天上帝于圜丘礼成太祖谓群臣曰帝王奉天以君临兆民当尽事天之道前代或三岁一祀或历年不举今朕岁以冬至祀圜丘夏至祀方丘遵古典礼将以报覆载之大德惟夙夜寅畏冀精神昭格庶阴阳和风雨时以福斯民群臣咸顿首曰陛下敬天勤民古未有也名山藏典谟记洪武十九年上坐东阁与侍臣论天人之际上曰天人无二人当以心为天明宝训洪武二十年正月甲子大祀天地于南郊礼成天气清明圣情悦豫侍臣进曰此陛下敬天之诚所致太祖曰所谓敬天者不独严而有礼当有其实天以子民之任付于君为君者欲求事天先必恤民恤民者事天之实也即如国家命人任守令之事若不能福民则是弃君之命不敬孰大焉又曰为人君者父天母地子民此职分之所当尽祀天地非祈福于己也实为天下苍生也二十七年夏四月癸未太祖谓太子少保唐铎曰帝王之于天下体天道顺人心以为治则国家基业自然久安朕每思前代乱亡之故未有不由于违天道逆人心之所致也天之爱民故立之君以治之君能绥安生民则可以保天眷卿与朕共事者久夙夜左右资弼良多凡朕之事天子民有弗至者卿即以为言使知有所警苟谓已安不以为意治乱系焉铎顿首曰陛下敬天恤民之心拳拳如此臣虽老悖敢不尽心典谟记永乐四年十一月大荐享于高皇帝后臣庶祖考咸预其列其日甘露降孝陵醴泉出神乐观献宗庙赐廷臣□曰朕敬谨事天致孝皇考皇妣普及幽灵祯祥迭见尔群臣表贺朕不敢当斯皆上天眷佑皇考皇妣圣灵垂荫及尔群臣尽心辅朕协和神人之所感格朕观自古有道之君祥瑞之来愈加警畏尔宜勉辅朕躬承天与朕皇考皇妣鉴临之意明外史崔亮传亮尝言凡祥瑞应见皆国之休祯请依唐令若麟凤龟龙依图书合大瑞者所司表奏余鸟兽草木之类验实图进帝曰卿等止议祥瑞非也夫灾异之来上天垂诫綦重四方或有变征无论大小其令所司驰奏焉章溢传帝亲祀社稷会大风雨还坐外朝怒仪曹议礼不合致天变溢请宽贷帝乃贳之名山藏典谟记宪宗即位□曰朕虽在疚敬天恤民不敢忘虑天灾屡见朕甚惧焉意者德未修政未举欤心未诚行未至欤抑尔群臣弛慢不饬无能匡辅安和欤其各恪恭以回天意弘治二年七月□曰近京师大雨水南京又有风雨之异朕恭祗天戒尔文武百官其修省斟酌以缺政闻于是廷臣各言事皆从之三年十二月彗星见天津历营室入室宿□谕文武群臣曰天示星戒朕斋沐告天省己修德尔等宜各举职慎操毋惰毋私凡军民利病时政得失条奏来闻庶尽交修之道于是廷臣言事悉从之嘉靖十六年五月雷火谨身殿鸱吻上曰天戒谨身致招在朕其与百官修省三十九年十一月将郊上谕礼部曰朕敬天不怠郊祀大重事其命百执事益毖虔明外史沈鲤传鲤因事纳忠论奏无所避请谨天戒恤氏穷畿辅大祲请上下交修词甚切直帝为嘉纳　敬天部杂录
诗说十月之交幽王之时天变见于上地变动于下而奸臣乱政于外嬖妾败德于内大夫忧危亡之将至故作是诗赋也春秋繁露天执其道为万物主君执其常为一国主天不可以不刚王不可以不坚天不刚则列星乱其行王不坚则邪臣乱其官星乱则亡其天臣乱则亡其君故为天者务刚其气为君者务坚其政天有和有德有平有威有相受之意有为政之理不可不审也春者天之和也夏者天之德也秋者天之平也冬者天之威也天之序必先和然后发德必先平然后发威此可以见不和不可以发庆赏之德不平不可以发刑罚之威又可以见德生于和威生于平也不和无德不平无威天之道也起者以此见之矣我虽有所愉而喜必先和心以求其当然后发庆赏以立其德虽有所忿而怒必先平心以求其政然后发刑罚以立其威能常若是者谓之天德行天德者谓之圣人潜夫论述赦篇王者至贵与天通精心有所想意有所虑未发声色天为变移或若休咎庶征月之从星此乃宜有是事故见瑞异或戒人主若忽不察是乃己所感致而反以为天意欲然也嘉祥之臻则念得人之佑感逢天之怒则思桑林之引咎枝山前闻洪范内惟天阴骘下民相协厥居一节蔡氏俱以天言不知阴骘下民乃天之事相协厥居乃人君之事天之阴骘下民者何风雨霜雪均调四时五谷结实立烝民之命此天之阴骘也君之相协厥居者何敷五教以教民明五刑以弼教保护和洽使强不得陵弱众不得暴寡而各安其居也信古余论诗云求福不回未闻回厥德而能获福者此岂可妄希天佑惟当专意反躬自责耳
　敬天部杂录
