
　莅政部艺文
　　政论　　　　　　　　　　　汉崔实自尧舜之帝汤武之王皆赖明哲之佐博物之臣故皋陶陈谟而唐虞以兴伊箕作训而殷周用隆及继体之君欲立中兴之功者曷尝不赖贤哲之谋乎凡天下所不理者常由人主承平日久俗渐弊而不悟政寖衰而不改习乱安危怢不自□或荒耽嗜欲不恤万几或耳蔽箴诲厌伪忽真或犹豫岐路莫适所从或见信之佐括囊守禄或□远之臣言以贱废是以王纲纵弛于上智士□伊于下悲夫自汉兴以来三百五十余岁矣政令垢玩上下怠解风俗雕敝人庶巧伪百姓嚣然咸复思中兴之政矣且济时拯世之术岂必体尧蹈舜然后乃理哉期于补绽缺坏枝柱邪倾随形裁割要措斯世于安宁之域而已故圣人执权遭时定制步骤之差各有云设不强人以不能皆急切而慕所闻也盖孔子对叶公以来远哀公以临人景公以节礼非其不同所急异务也是以受命之君每□创制中兴之主亦匡时失昔盘庚愍殷迁都易民周穆有阙甫侯正刑俗人拘文牵古不达权制奇伟所闻简忽所见乌可与论国家之大事哉故言事者虽合圣德□见掎夺何者其顽士暗于时权安习所见不知乐成况可虑始苟云率由旧章而已其达者或矜名妒能耻策非己舞笔奋辞以破其义寡不胜众遂见摈弃虽稷契复存犹将困焉斯贾生之所以排于绛灌屈子之所以摅其幽愤者也夫以文帝之明贾生之贤绛灌之忠而有此患况其余哉故宜量力度德春秋之义今既不能纯法八世故宜参以霸政则宜重赏深罚以御之明着法术以检之自非上德严之则理宽之则乱何以明其然也近孝宣皇帝明于君人之道审于为政之理故严刑峻法破奸轨之胆海内清肃天下密如荐勋祖庙享号中宗计筭见效优于孝文元帝即位多行宽政卒以堕损威权始夺遂为汉室基祸之主政道得失于斯可监昔孔子作春秋褒齐桓懿晋文叹管仲之功夫岂不美文武之道哉诚达权救敝之理也故圣人能与世推移而俗士苦不知变以为结绳之约可复理乱秦之绪干戚之舞足以解平城之围夫熊经鸟伸虽延历之术非伤寒之理呼吸吐纳虽度纪之道非续骨之膏□为国之法有似理身平则致养疾则攻焉夫刑罚者治乱之药石也德教者兴平之梁肉也夫以德教除残是以梁肉理疾也以刑罚理平是以药石供养也方今承百王之敝值□运之会自数世以来政多恩贷驭委其辔马骀其衔四牡横奔皇路倾险方将拑勒鞬辀以救之岂暇鸣和銮清节奏哉昔高祖令萧何作九章之律有夷三族之令黥劓斩趾断舌枭首故谓之具五刑文帝虽除肉刑当劓者笞三百当斩左趾者笞五百当斩右趾者弃市右趾者既殒其命笞挞者往往至死虽有轻刑之名其实杀也当此之时皆思复肉刑至景帝元年乃下诏曰笞与重罪无异幸而不死不可为民乃定律减笞轻捶自是之后笞者得全以此言之文帝乃重刑非轻之也以严致平非以宽致平也必欲行若言当大定其本使人主师五帝而式三王荡亡秦之俗遵先圣之风弃苟全之政蹈稽古之踪复五等之爵立井田之制然后选稷契为佐伊吕为辅乐作而凤凰仪击石而百兽舞若不然则多为累而已　　上太宗勤政疏　　　　　　唐岑文本臣闻开拨乱之业其功既难守已成之基其道不易故居安思危所以定其业也有始有卒所以崇其基也今虽亿兆乂安方隅宁谧既承丧乱之后又接雕弊之余户口减损尚多田畴垦辟犹少覆焘之思着矣而疮痍未复德教之风被矣而资产屡空是以古人譬之种树年祀绵远则枝叶扶□若种之日浅根本未固虽壅之以黑坟暖之以春日一人摇之必致枯槁今之百姓颇类于此常加含养则日就兹息暂有征役则随日雕耗雕耗既甚则人不聊生人不聊生则怨气充塞怨气充塞则离叛之心生矣故帝舜曰可爱非君可畏非民孔安国曰人以君为命故可爱君失道人叛之故可畏仲尼曰君犹舟也人犹水也水所以载舟亦所以覆舟是以古之哲王虽休勿休日慎一日者良为此也伏惟陛下览古今之事察安危之机上以社稷为重下以亿兆在念明选举慎赏罚进贤才退不肖闻过即改从谏如流为善在于不疑出令期于必信颐神养性省游畋之娱去奢从俭减工役之费务静方内而不求辟土载櫜弓矢而无忘武备凡此数者虽为国之恒道陛下之所常行臣之愚昧惟愿陛下思而不怠则至道之美与三王比隆亿载之祚与天地长久虽使桑榖为妖龙蛇作孽雉雊于鼎耳石言于晋地犹当转祸为福变灾为祥臣闻古人有言农夫劳而君子养焉愚者言而智者择焉□陈狂瞽伏待斧钺　　皇帝亲庶政颂
并
序
　　　　吕温
　臣闻光宅大宝茂育群生神而明之必在上圣然　则所同者道所异者时或以垂拱仰成或以励精　自致及乎俗跻仁寿理洽时雍弛张之政不殊劳　逸之功则倍我皇帝体至化含元精苞干刚履坤　顺诞膺骏命恢纂鸿休宣八圣之重光集百灵之　奥祉如天之焘如地之容鼓义为雷霆奋仁为风　雨干璇衡而转七曜悬金镜而纳九围廓氛沴而　川澄沓祯祥而山委昔轩辕氏斩蚩尤灭火帝功　至大矣若非仗风后之助受元女之符未能□也　陶唐氏诛四罪定水灾德至厚矣若非大舜之登　庸伯禹之尽力未能成也汤以伊尹为相始成殷　功武以太公为师乃康周道高宗绍复资傅说启　沃之言宣王中兴赖山甫将明之效今陛下太康　四海雄轶二纪百姓不知其日用群臣无望于清　光而乃业迈乎前王功高乎古烈圣作物□孰知　其源窃以管窥天倪蠡挹溟量庶乎大略可得而　言焉陛下自代天统物之初则以屈己济人为意　虔临庶政穷总万枢四册贤良六亲郊祀勤恤于　理本尽瘁于生灵详旷代之所未详虑列辟之所　未虑夏巢异而方食寒星在而求衣寸阴不舍于　论思子夜犹颧乎启事除一物之患而品类以安　伸匹夫之□而庶狱自直弃瑕而录用含垢而宥　过小善可纪必拔于宸衷片言有孚不忘于睿听　至如天时之丰约地利之夷险邦赋之盈虚师律　之贞暴闾阎之疾苦稼穑之艰难人风之情伪吏　理之得失莫不密归神筭潜纳皇明虽阴阳不能　以气欺虽鬼神不能以形遁何细而不及何大而　不包何秘而不彰何难而不就犹复登台念在险　之惨闻乐思向隅之情御裘感裋褐之寒临膳忧　箪食之馁日慎一日既泰而不自泰既安而不自　安兢兢乎业业乎此其所以广运而有成全功之　克举者也然而感覆焘之恩者欲天之弥高荷容　载之德者欲地之弥厚仰照临之明者欲日月之　弥光微臣被淳风饮元泽亲挹行事亲□升平忧　劳诚难愿陛下勉之而已美善诚尽愿陛下保之　而已若夫虽休勿休元默优柔君上之体也遹观　厥成蹈舞颂声臣下之职也为而不有德莫至焉　知而不称罪莫大焉臣某敢昧死再拜稽首献皇　帝亲庶政颂一首其词曰士师迈德元皇储庆幽而复曜高祖受命贞观致理开元殷盛艰而复康皇帝亲政受命维何邈万斯年亲政维何夕惕干干天道福谦我则奉天人生在勤我则率先忧尧之心劳禹之形求人之瘼思国之经年亦丰止御膳不馨夜如何其皇寝未宁修文偃武太和氤氲海不扬波天无织氛鸟章之长椎髻之君会朝明庭其从如云巍巍崇崇于穆昭融宜播大乐以宣皇风铿锵盛德蹈厉神功下臣作颂永示无穷　　政不忍欺赋以爱养人
为本为韵
蒋防
政之至也物全其真德之至也信洽于人不矜不能彼则先之于戒令无偏无党我则独寄于真淳谅保政以自睦乃去邪而得仁不然曷以奸归曲直从伸风俗优游而向化草木条畅而和春者哉观夫穆穆时和温温广德渐之以忠信纪之以刑赏奉圣日之贞明助南风之长养于以任人而任德岂惟举直而错枉戴星从事我且亦务其劬劳鸣琴在堂我又不违其偃仰是知循名法者非鸿淳之盛代施惨烈者异冬日之可爱苟和顺以积中故信诚而发内人知我所奚忧险易之争政致平康谁假韦弦之佩事无事为无为清净而时惟昭泰简易而人不驱驰物无欺兮彝伦式序政有经兮百度咸宜布和为风而偃草降德为泽而濡枝匪宽猛以取济匪恩威而自施一德旁流齐是非于众庶三无合则混情性于高卑岂不以酌元和□诚悃迁善者斯焉而取斯怀慝者损之而又损君子谓是政也为邦家之大本　　贺皇帝听政表　　　　　　宋文天祥思皇烈考诞受宝龟于穆嗣王甫攽治象慈帘保佑熙政闿明恭惟皇帝陛下德实天生动为世则入于翼室称元子以宅宗出自应门会诸侯而作诰钦奉怡愉之训爰亲兢业之几既两宫垂拱以无为四海讴歌而来觐臣属縻郡国隃恋阙庭御筵和殿之正朝愿光祖烈奉紫云楼之盟誓第守藩条　　亲政篇　　　　　　　　　　明王鏊易之泰曰上下交而其志同其否曰上下不交而天下无邦盖上之情达于下下之情达于上上下一体所以为泰上之情壅阏而不得下敷下之情间隔而不得上达虽有国而无国矣所以为否也交则泰不交则否自古皆然而不交之弊未有如近世之甚者君臣相见止于视朝数刻上下之间章奏批答相关接刑名法度相维持而已非独沿袭故事亦其地势使然何也国家常朝于奉天门未常一日废可谓勤矣然堂陛悬绝威仪赫弈御史纠仪鸿胪举不如法通政司引奏上特视之谢恩见辞惴惴而退上何尝问一事下何尝进一言哉此无他地势悬绝所谓堂上远于万里虽欲言而无由言也愚以为欲上下之交莫若复古内朝之法盖周之时有三朝库之外为外朝询大臣在焉路门之外为治朝日视朝在焉路门之内曰内朝亦曰燕朝玉藻云君日出而视朝退适路寝听政盖视朝而见群臣所以正上下之分听政而适路寝所以通远近之情汉制大司马左右前后将军侍中散骑诸吏为中朝丞相以下至六百石为外朝唐皇城之北南三门曰承天元正冬至受万国之朝贡则御焉盖古之外朝也其北曰太极门其内曰太极殿朔望则坐而视朝盖古之视朝也又北曰两仪门其内曰两仪殿常日听朝而视事盖古之内朝也宋时常朝则文德殿五日一起居则垂拱殿正旦冬至圣节称贺则大庆殿赐宴则紫宸殿或集英殿进士则从政殿侍从以下五日一员上殿谓之轮对则必入陈时政利害内殿引见亦或赐坐或免穿靴盖亦三朝之遗意焉盖天有三垣天子象之正朝象太微也外朝象天市也内朝象紫微也自古然矣国朝圣节正旦冬至大朝则奉天殿即古之正朝也常朝则奉天门即古之外朝也而内朝独缺然非缺也华盖谨身武英等殿岂非内朝之遗制乎洪武中如宋濂刘基永乐以来如杨士奇杨荣等日侍左右大臣蹇义夏原吉等常奏对便殿于斯时也岂有壅隔之患哉今内朝无复临御常朝之后人臣无复进见三殿高閟鲜或窥焉故上下之情壅而不通天下之弊由是而积孝宗晚年深有慨于斯屡朝大臣于便殿讲论天下事将大有为而民之无禄不及□至治之美天下至今以为恨矣惟陛下远法圣祖近法孝宗尽□近世壅隔之弊常朝之外即御文华武英殿做古内朝之意大臣或三日或五日一次起居侍从台谏各一员上殿轮对诸司有事咨决上据所见决之有难决者与大臣面议之不时引见群臣凡谢恩辞见之类皆得上殿陈奏虚心而问之和颜色而道之如此则人人得以自尽陛下虽身居九重而天下之事灿然毕陈于前外朝所以正上下之分内朝所以通远近之情如此岂徒无近世壅隔之弊哉唐虞之世明目达聪嘉言罔伏野无遗贤亦不过是而已
　莅政部纪事
史记鲁周公世家鲁公伯禽初受封之鲁三年而后报政周公周公曰何迟也伯禽曰变其俗革其礼丧三年然后除之故迟太公亦封于齐五月而报政周公周公曰何疾也曰吾简其君臣礼从其俗为也及后闻伯禽报政迟乃叹曰呜呼鲁后世其北面事齐矣夫政不简不易民不有近平易近民民必归之说苑政理篇成王问于尹逸曰吾何德之行而民亲其上对曰使之以时而敬顺之忠而爱之布令信而不食言王曰其度安至对曰如临深渊如履薄冰王曰惧哉对曰天地之间四海之内善之则畜也不善则雠也夏殷之臣反雠桀纣而臣汤武夙沙之民自攻其主而归神农氏此君之所明知也若何无惧也通鉴周宣王尝晏起姜后脱簪于永巷待罪王于是勤于政事早朝晏罢卒成中兴之治晏子问下篇景公问晏子廉政而长久其行何也晏子对曰其行水也美哉水乎清清其浊不无雩途其清不无洒除是以长久也公曰廉政而遫亡其行何也对曰其行石也坚哉石乎落落视之则坚循之则坚内外皆坚无以为久是以遫亡也孔子家语贤君篇齐景公来适鲁舍于公馆使晏婴迎孔子孔子至景公问政焉孔子答曰政在节财公悦又问曰秦穆公国小处僻而霸何也孔子曰其国虽小其志大其处虽僻而其政中其举也果其谋也和法无私而令不偷首拔五羖爵之大夫与语三日而授之以政以此取之虽王可其霸少矣景公曰善哉孔丛子嘉言篇夫子适齐晏子就其馆既宴其私焉曰齐其危矣譬若载无辖之车以临千仞之谷其不颠覆亦难冀也子吾心也子以齐为游息之馆当或可救子幸不吾隐也夫子曰夫死病无可为医夫政令者人君之衔辔所以制下也今齐君失之已久矣子虽欲挟其辀而扶其轮良弗及也抑犹可以终齐君及子之身过此以往齐其田氏矣韩子外储说篇齐景公之晋从平公饮师旷侍坐始坐景公问政于师旷曰太师将奚以教寡人师旷曰君必惠民而已中坐酒酣将出又复问政于师旷曰太师奚以教寡人曰君必惠民而已矣景公出之舍师旷送之又问政于师旷师旷曰君必惠民而已矣景公归思未醒而得师旷之所谓公子尾公子夏者景公之二弟也甚得齐民家富贵而民悦之拟于公室此危吾位者也今谓我惠民者使我与二弟争民耶于是反国发仓廪以赋众贫散府余财以赐孤寡仓无陈粟府无余财宫妇不御者出嫁之七十受禄米鬻德惠施于民也已与二弟争居二年二弟出走公子夏逃楚公子尾走晋礼记檀弓孔子过泰山侧有妇人哭于墓者而哀夫子式而听之使子路问之曰子之哭也一似重有忧者而曰然昔者吾舅死于虎吾夫又死焉今吾子又死焉夫子曰何为不去也曰无苛政夫子曰小子识之苛政猛于虎也孔子家语贤君篇哀公问政于孔子孔子对曰政之急者莫大乎使民富且寿也公曰为之奈何孔子曰省力役薄赋敛则民富矣敦礼教远罪戾则民寿矣公曰寡人欲行夫子之言恐吾国贫矣孔子曰诗云恺悌君子民之父母未有子富而父母贫者也辨政篇子贡问于孔子曰昔者齐君问政夫子曰政在节财鲁君问政夫子曰政在谕臣叶公问政夫子曰政在悦近而来远三者之问一也而夫子应之不同然政在异端乎孔子曰各因其事也齐君为国奢乎台榭淫乎苑囿五官伎乐不懈于时一旦而赐人以千乘之家者三故曰政在节财鲁君有臣三人内比周以愚其君外距诸侯之宾以蔽其明故曰政在谕臣夫荆之地广而都狭民有离心莫安其居故曰政在悦近而来远此三者所以为政殊矣诗不云乎丧乱蔑资莫惠我师此伤奢侈不节以为乱者也又曰匪其止共惟王之□此伤奸臣蔽主以为乱也又曰乱离瘼矣奚其适归此伤离散以为乱者也察此三者政之所欲岂同乎哉孔丛子公仪篇穆公问子思曰吾闻龙栏氏子不孝其行何如对曰臣闻明君之为政尊贤以崇德举善以劝民则四方之内孰敢不化若夫过行是细人所识不治其本而问其过臣不知所以也公曰善对魏王篇信陵君问曰古之善为国者至于无讼其道何由答曰由乎政善也上下勤德而无私德无不化俗无不移众之所誉政之所是也众之所毁政之所非也毁誉是非与政相应所以无讼也汉书宣帝本纪地节二年五月上始亲政事今群臣得奏封事以知下情五日一听事自丞相以下各奉职奏事以傅奏其言考试功能通鉴汉宣帝兴于闾阎知民事之艰难及亲政事励精为治魏志文帝本纪黄初五年五月有司以公卿朝朔望日因奏疑事听断大政论辨得失晋书明帝本纪太宁三年夏四月诏曰大事初定其命维新其令太宰司徒已下诣都堂□议政道诸所因革务尽事中成帝本纪咸康六年秋七月乙卯初依中兴故事朔望听政于东堂魏书孝文帝本纪太和十七年五月甲子帝临朝堂引见公卿已下决疑政录囚徒孝文帝听览政事莫不从善如流哀矜百姓恒思所以济益天地五郊宗庙二分之礼常必躬亲不以寒暴为倦尚书奏案多自寻省百官大小无不留心务于周洽大唐新语武德九年十一月太宗始躬亲政事诏曰有隋御宇政刻刑烦上怀猜阻下无和畅至使朋友游好庆吊不通卿士联官请问斯绝自今已后宜革前弊庶上下交泰品物咸通布告天下使知朕意由是风俗一变浇漓顿革矣唐书张元素传元素授景州录事□军太宗即位问以政对曰自古未有如隋乱者得非君自专法日乱乎且万乘之尊身决庶务日断十事五不中中者信善有如不中者何一日万机积其失不亡何待若上贤右能使百官善职则高居深拱畴敢犯之隋末盗起争天下者不十数余皆保城邑以须有道听命是欲背上怙乱者果鲜特人君不能安之而挻之乱也以陛下圣神迹所以危鉴所以亡日慎一日虽尧舜何以加帝曰善长孙无忌传无忌与褚遂良悉心奉国以天下安危自任故永徽之政有贞观风帝亦宾礼老臣拱己以听纲纪设张此两人维持之也既二后废立计不合奸臣阴图帝暗于听受卒以屠覆自是政归武氏几至亡国旧唐书文宗本纪开成元年五月乙卯御紫宸殿上谓宰臣曰为政之道自古所难李石对曰朝廷法令行则易北梦琐言唐文宗皇帝谓宰臣曰太宗得魏征采拾阙遗弼成圣政今我得魏于疑似之间必极匡谏虽不敢希及正观之政庶几处无过之地唐宣宗皇帝好儒雅每直殿学士从容未尝不谕前代兴亡颇留心贡举尝于殿柱上自题曰乡贡进士李某或宰臣出镇赋诗以赠之词皆清丽凡对宰臣言政事即终日忘倦洎僖宗皇帝好蹴球斗鸡为乐自以能于步打谓俳优石野□曰朕若作步打进士亦合得一状元野□对曰或遇尧舜禹汤作礼部侍郎陛下不免且落第帝笑而已原其所好优劣即圣政可知也东观奏记上临御天下得君人法每宰臣延英奏事唤上阶后左右前后无一人至纔处分坐宸威不可仰视奏事下三四刻龙颜忽怡然谓宰臣曰可以闲话矣自是询闾里间事话宫中燕乐无所不至一刻已来宸威复整肃是将还宫也必有戒励之言每谓宰臣曰长爱卿负朕挠法后度不得相见度量如此赵国公令狐绹每谓人曰十年持政柄每延英奏对虽严冬盛寒亦汗流浃背遵尧录真宗自即位既旦御前殿中书枢密院三司开封尹审刑院及请对官以次奏事至辰后还宫进食少时复御便殿视事或阅军事讲习武艺多至巳午间夜则召侍讲学士谘访政事或至中夜还宫曲洧旧闻宣仁同听政日以内外臣僚所上章疏令御药院缮写各为一大册用黄绫装背标题姓名置在哲宗御座左右欲其时时省览或曰此事出于帘帏独断外廷初不知也予见故族大家子弟往往皆能言之老学庵笔记前代夜五更至黎明而终本朝外廷及外郡悉用此制惟禁中未明前十刻更终谓之待旦盖更终则上御盥栉以俟明出御朝也祖宗勤于政事如此金史世宗本纪大定十七年七月壬子尚书省奏岁以羊三万赐西北路戍兵上问如何运致宰臣不能对上曰朕虽退朝留心政务不遑安宁卿等勿谓细事非帝王所宜问以卿等于国家之事未尝究心故问之耳明昭代典则洪武二年上谓侍读学士詹同曰以仁义定天下虽迟而长久以诈力取天下虽易而速亡鉴于周秦可见矣故周之仁厚可以为法秦之暴虐可以为戒若汉唐宋之政治亦互有得失但当取其所长而舍其所短若概曰汉唐宋而不审择于是非则得失混淆矣大政纪洪武十八年五月上与侍臣论勤政之道上谓侍臣曰朕夙与视朝日高始退至午复出迨暮乃罢日间所决事务恒默坐审思有未当者虽中夜不寐筹虑得当然后就寝侍臣对曰陛下励精图治天下苍生之福但圣体过劳上曰吾岂好劳而恶安向者天下未宁吾饥不暇食倦不暇寝今天下已安四方无事高居宴乐亦岂不愿顾自古国家未有不以勤而兴以怠而衰者天命去留人心向背皆决于此甚可畏也安敢暇逸剪胜野闻太祖勤于庶政每临食匕箸屡废思得一事即以片纸书之缀于裳衣或得数事则累然满身若悬鹑焉临朝则一一行之名山藏典谟记永乐四年七月上视朝百官奏事退召侍臣语久之时方五鼓侍臣请曰圣躬勤劳请少休上曰朕在宫中尝周思庶事一事未行或行未善即不寝至旦必行乃安久亦忘劳诚念才德不逮若不专志勤思何由政善民理也大政纪永乐五年四月庚子上与侍臣论政贵尽群情上曰朕与卿等论政事每不觉坐久或谓朕曰语多伤气非调养之道当务简为贵朕语之曰人君用贵简默但天下之大民之休戚事之利害必广询博访然后得之非好多言也侍臣对曰舜无为而治然亦好问好察迩言岂舜不贵简默哉上曰不如是不足以尽群情弘治十三年正月大学士刘健等请励精勤政上嘉纳之健等言自古愿治之君必早朝晏罢日省万几祖宗黎明视朝每日奏事二次迩者视朝太迟散归或至昏黑四裔朝贡奚所观瞻庶府文移多至寝阁矧今各边启衅四方荐灾尤为可虑怠荒是戒励精是图庶可以回天意慰人心也名山藏臣林记张孚敬入内阁言臣一岁有余所奉御书札谕已二百余道从古人君总览万几无盛今日宜命官纂次并后来者名曰嘉靖政要从之昭陵编年史隆庆元年正月初七日传示免朝至十一日复示免朝科臣魏时亮言皇上初政甫及一旬免朝至再得非献谀者以先帝为词乎先帝初年日御经筵亲贤纳谏二十载无倦晚岁虽云不朝而明于亲辅臣刚于制近习断于去奸邪故群小畏法庶政不紊奈何以初政而遽怠乎奏留中
　莅政部总论
书经
　　虞书大禹谟
禹曰德惟善政政在养民水火金木土谷惟修正德利用厚生惟和九功惟叙九叙惟歌戒之用休董之用威劝之以九歌俾勿坏
蔡
传
德非徒善而已惟当有以善其政政非徒法而　已在乎有以养其民六府三事即养民之政也水　火金木土谷或相制以泄其过或相助以补其不　足而六者无不修矣六者既修民生始遂不可以　逸居而无教故为之惇典敷教以正其德通功易　事以利其用制节谨度以厚其生使皆当其理而　无所乖则无不和矣叙者各顺其理而不汨陈以　乱其常也歌者以九功之叙而咏之歌之言九者　既已修和各由其理民享其利莫不歌咏而乐其　生也然始勤终怠者人情之常恐安养既久怠心　必生则已成之功不能保其久而不废故当有以　激励之其勤于是者则戒喻而休美之其怠于是　者则督责而惩戒之然又以事之出于勉强者不　能久故复即其前日歌咏之言协之律吕播之声　音用之乡人用之邦国以劝相之使其欢欣鼓舞　趋事赴功不能自已而前日之成功得以久存而　不坏也帝曰俞地平天成六府三事允治万世永赖时乃功蔡
传
六府即水火金木土谷也六者财用之所自出　故曰府三事正德利用厚生也三者人事之所当　为故曰事舜因禹言养民之政而推其功以美之　也　　周书洪范
三八政一曰食二曰货三曰祀四曰司空五曰司徒六曰司寇七曰宾八曰师
蔡
传
食货所以养生也祭祀所以报本也司空掌土　所以安其居也司徒掌教所以成其性也司寇掌　禁所以治其奸也宾者礼诸侯远人所以往来交　际也师者除残禁暴也礼记
　　礼运
政者君之所以藏身也是故夫政必本于天殽以降命命降于社之谓殽地降于祖庙之谓仁义降于山川之谓兴作降于五祀之谓制度此圣人所以藏身之固也
蔡
传
藏犹安也君者政之所自出故政不正则君位　危书言天工人其代之典曰天叙礼曰天秩是人　君之政必本于天而效法之以布命于下也社祭　后土也因祭社而出命是效地之政有事于祖庙　而出命是仁义之政有事于山川而出命是兴作　之政有事于五祀而出命是制度之政效地者效　其高下之势以定尊卑之位也仁义者仁以思慕　言义以亲□言思慕之心无穷而亲□之杀有定　又亲亲仁也尊尊义也自仁率亲等而上之至于　祖而尊尊之义隆自义率祖顺而下之至于祢而　亲亲之仁笃也兴作之事非材不成故于山川制　度之兴始于宫室故本五祀夫安上治民莫善于　礼圣人庸礼之政如此故身安而国可保也故圣人参于天地并于鬼神以治政也处其所存礼之序也玩其所乐民之治也故天生时而地生财人其父生而师教之四者君以正用之故君者立于无过之地也
陈
注
此承上章言政之事谓圣人所以参赞天地之　道拟并鬼神之事凡以治政而已故处天地鬼神　之所存则天高地下万物散殊圣人法之此礼之　所以序也玩天地鬼神之所乐则流而不息合同　而化圣人法之此民之所以治也四时本于天百　货产于地人生于父而德成于师此四者君以正　用之谓人君正身修德顺天之时因地之利而财　成其道辅相其宜以左右民使之养生丧死无憾　然后设为庠序学校之教申之以孝弟焉则有以　富之教之而治道得矣然其要在君之自正其身　立于无过之地而后可不能正其身如正人何管子　　四时篇
管子曰刑德者四时之合也刑德合于时则生福诡则生祸是故春行冬政则雕行秋政则霜行夏政则燠是故春三月以甲乙之日发五政一政曰论幼孤舍有罪二政曰赋爵列授禄位三政曰冻解修沟渎复□人四政曰端险阻修封疆正千伯五政曰无杀麑夭无蹇华绝芊五政苟时春雨乃来夏行春政则风行秋政则水行冬政则落是故夏三月以丙丁之日发五政一政曰求有功发劳力者而举之二政曰开久坟发故屋辟故窌以假贷三政曰令禁扇去笠毋扱免除急漏田庐四政曰求有德赐布施于民者而赏之五政曰令禁罝设禽兽毋杀飞鸟五政苟时夏雨乃至也秋行春政则荣行夏政则水行冬政则耗是故秋三月以庚辛之日发五政一政曰禁博塞圉小辩斗译跽二政曰毋见五兵之刃三政曰慎旅农趣聚收四政曰补缺塞坼五政曰修墙垣周门闾五政苟时五谷皆入冬行春政则泄行夏政则雷行秋政则旱是故冬三月以壬癸之日发五政一政曰论孤独恤长老二政曰善顺阴修神祀赋爵禄授备位三政曰效会计毋发山川之藏四政曰捕奸遁得盗贼者有赏五政曰禁迁徙止流民圉分异五政苟时冬事不过所求必得所恶必伏是故春雕秋荣冬雷夏有霜雪此皆气之贼也刑德易节失次则贼气遫至贼气遫至则国多灾殃是故圣王务时而寄政焉作教而寄武作祀而寄德焉此三者圣王所以合于天地之行也贾谊新书
　　大政上
闻之于政也民无不为本也国以为本君以为本吏以为本故国以民为安危君以民为威侮吏以民为贵贱此之谓民无不为本也闻之于政也民无不为命也国以为命君以为命吏以为命故国以民为存□君以民为盲明吏以民为贤不肖此之谓民无不为命也闻之于政也民无不为功也故国以为功君以为功吏以为功国以民为兴坏君以民为弱强吏以民为能不能此之谓民无不为功也闻之于政也民无不为力也故国以为力君以为力吏以为力故夫战之胜也民欲胜也攻之得也民欲得也守之存也民欲存也故吏率民而守而民不欲存则莫能以存矣故率民而攻民不欲得则莫能以得矣故率民而战民不欲胜则莫能以胜矣故其民之于其上也接敌而喜进而不能止敌人必骇战由此胜也夫民之于其上也接敌而惧退必走去战由此败也故夫灾与福也非降在天也必在士民也呜呼戒之戒之夫士民之志不可不要也呜呼戒之戒之行之善也萃以为福已矣行之恶也萃以为灾已矣故受天之福者天不功焉被天之灾则亦无怨天矣行自为取之也知善而弗行谓之不明知恶而弗改必受天殃天有常福必与有德天有常灾必与夺民时故夫民者至贱而不可简也至愚而不可欺也故自古至于今与民为仇者有迟有速而民必胜之知善而弗行谓之狂知恶而不改谓之惑故狂夫与惑者圣王之戒也而君子之愧也呜呼戒之戒之岂其以狂与惑自为之明君而君子乎闻善而行之如争闻恶而改之如雠然后祸灾可离然后保福也戒之戒之诛赏之慎焉故与其杀不辜也宁失其有罪也故夫罪也者疑则附之去已夫功也者疑则附之与已则此毋有无罪而见诛毋有有功而无赏者矣戒之哉戒之哉诛赏之慎焉故古之立刑也以禁不肖以起怠惰之民也是以一罪疑则弗遂诛也故不肖得改也故一功疑则必弗倍也故愚民可劝也是以上有仁誉而下有治名疑罪从去仁也疑功从予信也戒之哉戒之哉慎其下故诛而不忌赏而不曲不反民之罪而重之不灭民之功而弃之故上为非则谏而止之以道纪之下为非则矜而恕之道而赦之柔而假之故虽有不肖民化而则之故虽昔者之帝王其所贵其臣者如此而已矣人臣之道思善则献之于上闻善则献之于上知善则献之于上夫民者唯君者有之为人臣者助君理之故夫为人臣者以富乐民为功以贫苦民为罪故君以知贤为明吏以爱民为忠故臣忠则君明此之谓圣王故官有假而德无假位有卑而义无卑故位下而义高者虽卑必贵位高而义下者虽义必穷呜呼戒之哉行道不能穷困及之夫一出而不可反者言也一见而不可得揜者行也故夫言与行者智愚之表也贤不肖之别也是以智者慎言慎行以为身福愚者易言易行以为身灾故君子言必可行也然后言之行必可言也然后行之呜呼戒之哉戒之哉行之者在身命之者在人此福灾之本也道者福之本祥者福之荣也无道者必失福之本不祥者必失福之荣故行而不缘道者其言必不顾义矣故纣自谓天王也桀自谓天子也已灭之后民以相骂也以此观之则位不足以为尊而号不足以为荣矣故君子之贵也士民贵之故谓之贵也故君子之富也士民乐之故谓之富也故君子之贵也与民以福故士民贵之故君子之富也与民以财故士民乐之故君子富贵也至于子孙而衰则士民皆曰何君子之道衰也数也不肖暴者祸及其身则士民皆曰何天诛之迟也夫民者万世之本也不可欺凡居于上位者简士苦民者是谓愚敬士安民者是谓智夫愚智者士民命之者故夫民命者大族也民不可不畏也故夫民者多力而不可敌也呜呼戒之哉与民为敌者民必慎之君为能善则吏必能为善矣吏能为善则民必能为善矣故民之不善也吏之罪也吏之不善也君之过也呜呼戒之戒之故夫士民者率之以道然后士民道也率之以义然后士民义也率之以忠然后士民忠也率之以信然后士民信也故为人君者其出令也其如声士民学之其如响曲折而从君其如景矣呜呼戒之哉戒之哉君乡善于此则共默协民皆乡善于彼矣犹景之象形也君为恶于此则啍啍然协民皆为恶于彼矣犹响之应声也故是以圣王而君子乎执事而临民者日戒慎一日则士民亦曰戒慎一日矣以道先民也道者圣王之行也文者圣王之辞也恭敬者圣王之容也忠信者圣王之教也圣人也者贤知之师也仁义者明君之性也故尧舜禹汤之治天下也所谓明君也士民乐之皆即位百年然后崩士民犹以为大数也桀纣所谓暴乱之君也士民苦之皆即位十年而灭士民犹以为大久也故夫诸侯者士民皆爱之则其国必兴矣故士民皆苦之则国必亡矣故夫士士民者国家之所树而诸侯之本也不可轻也呜呼轻本不祥实为身殃戒之哉戒之哉　　大政下
易使喜难使怒者宜为君识人之功而忘人之罪者宜为贵故曰刑罚不可以慈民简泄不可以得士故欲以刑罚慈民辟其犹以鞭狎狗也虽久弗亲矣故欲以简泄得士辟其犹以弧怵鸟也虽久弗得矣夫士者弗敬则弗至民者弗爱则弗附故欲求士必附惟恭与敬忠与信古今无易矣渚泽有枯木而国无枯士矣故有不能求士之君而无不可得之士有不能治民之吏而无不可治之民故君明而吏贤矣吏贤而民治矣故见其民而知其吏见其吏而知其君矣故君功见于选吏吏功见于治民故劝之其上者犹其下而上□矣此道之谓也故治国家者行道之谓国家必宁信道而不为国家必空故政不可不慎也而吏不可不选也而道不可离也呜呼戒之哉离道而灾至矣无世而无圣或不得知也无国而无士或弗能得也故世未尝无圣也而圣不得圣王则弗起也国未尝无士也不得君子则弗助也圣明则士暗饰矣故圣王在上位则士百里而有一人则犹无有也故王者衰则士没矣故暴乱位上则千里而有一人则犹比肩也故国者有不幸而无贤士矣故自古而至于今泽有无水国无无士故士易得而难求也易致而难留也故求士而不以道周□境内不能得一人焉故求士而以道则国中多有之此之谓士易得而难求也故待士而以敬则士必至矣待士而不以道则士必去矣此之谓士易致而难留也王者有易政而无易国有易吏而无易民故因是国也而为安因是民也而为治故汤以桀之乱为治武王以纣之北卒为强故民之治乱在于吏国之安危在于政是以明君在于政也慎之于吏也选之然后国兴也故君能为善则吏必能为善矣吏能为善则民必能为善矣故民之不善也失之者吏也故民之善者吏之功也故吏之不善也失之者君也吏之善者君之功也是故君明而吏贤而民治矣故苟上好之其下必化之此道之政也夫民为言萌也萌之为言也盲也故惟上之所扶而以之民无不化也故曰民萌民萌哉直言其意而为之名也夫民者贤不肖之杖贤不肖皆具焉故贤人得焉不肖者休焉技能输焉忠信饰焉故民者积愚也故夫民者虽愚也明上选吏焉必使民与焉故士民誉之则明上察之见归而举之故士民苦之明上察之见非而去之故王者取吏不忘以使民唱然后和之故夫民者吏之程也察吏于民然后随之夫民至卑也使之取吏焉必取其爱焉故十人爱之有归则十人之吏也百人爱之有归则百人之吏也千人爱之有归则千人之吏也万人爱之有归则万人之吏也故万人之吏也撰卿相焉夫民者诸侯之本也教者政之本也道者教之本也有道然后教也有教然后政治也政治然后民劝之然后国丰富也故国丰且富然后君乐也忠臣之功也臣之忠者君之明也臣忠君明此之谓政之纲也故国也者行之纲然后国臧也故君之信在于所信所信不信虽欲论信也终身不信矣故所信不可不慎也事君之道不过于事父故不肖者之事父也不可以事君事长之道不过于事兄故不肖者之事兄也不可以事长使下之道不过于使弟故不肖者之使弟也不可以使下交接之道不过于为身故不肖者之为身也不可以接友慈民之道不过于爱其子故不肖者之爱其子不可以慈民居官之道不过于居家故不肖者之于家也不可以居官夫道者行之于父则行之于君矣行之于兄则行之于长矣行之于弟则行之于下矣行之于身则行之于友矣行之于子则行之于民矣行之于家则行之于官矣故士则未仕而能以试矣圣王选举也以为表也言之然后知其问谋焉然后知其极任之以事然后知其信故古圣王君子不素距人以此为明察也国之治政在诸侯大夫士察之理在其与徒君必择其臣而臣必择所与故察明者贤乎人之辞不出于室而无不见也察明者乘人不出其官而无所不入也故王者居于中国不出其国而明于天下之政何也则贤人之辞也不离其位而境内亲之者谓之人为之行也故爱人之道言之者谓之其府欲爱人之道行之者谓之其礼故忠诸侯者无以易敬士也忠君子者无以易爱民也诸侯不得士则不能兴矣故君子不得民而不能称矣故士能言道而弗能行者谓之器能行道而弗能言者谓之用能言而能行之者谓之实故君子讯其器任其用乘其实而治安兴矣呜呼人耳人耳诸侯即位享国社稷血食而政有命国无君也官有政长而民有所攸属而政有命国无吏也官驾百乘而食食千人政有命国无人也何也君之为言也考也故君也者道之所出也贤人不举而不肖人不去此君无道也故政谓此国无君也吏之为言理也故吏也者理之所出也上为非而不敢谏下为善而不知劝此吏无理也故政谓此国无吏也官驾百乘而食食千人近侧者不足以问谏而有朝假不足以考度故政谓此国无人也呜呼悲哉君者群也无人谁据无据必蹶政谓此国素亡也申鉴
　　政体
惟先□王之政一曰承天二曰正身三曰任贤四曰恤民五曰明制六曰立业承天惟允正身惟常任贤惟固恤民惟勤明制惟典立业惟敦是谓政体也致治之术先屏四患乃崇五政一曰伪二曰私三曰放四曰奢伪乱俗私坏法放越轨奢败制四者不除则政末由行矣俗乱则道荒虽天地不得保其性矣法坏则世倾虽人主不得守其度矣轨越则礼亡虽圣人不得全其道矣制败则欲肆虽四表不能充其求矣是谓四患兴农桑以养其生审好恶以正其俗宣文教以章其化立武备以秉其威明赏罚以统其法是谓五政民不畏死不可惧以罪民不乐生不可观以善虽使布五教咎繇作士政不行焉故在上者先丰民财以定其志帝耕籍田后桑蚕宫国无游民野无荒业财不虚用力不妄加以周民事是谓养生君子之所以动天地应神明正万物而成王治者必本乎真实而已故在上者审则仪道以定好恶善恶要于功罪毁誉效于准验听言责事举名察实无或诈伪以荡众心故事无不核物无不切善无不显恶无不彰俗无奸怪民无淫风百姓上下赌利害之存乎已也故肃恭其心慎修其行内不忒惑外无异望虑其睹去侥幸无罪过不忧惧请谒无所听财赂无所用则民志平矣是谓正俗君子以情用小人以刑用荣辱者赏罚之精华也故礼教荣辱以加君子化其情也桎梏鞭朴以加小人治其刑也君子不犯辱况于刑乎小人不忌刑况于辱乎若夫中人之伦则刑礼兼焉教化之废推中人而坠于小人之域教化之行引中人而纳于君子之涂是谓章化小人之情缓则骄骄则恣恣则急急则怨怨则畔危则谋乱安则思欲非威强无以惩之故在上者必有武备以戒不虞以遏寇虐安居则寄之内政有事则用之军旅是谓秉威赏罚政之柄也明赏必罚审信慎令赏以劝善罚以惩恶人主不妄赏非徒爱其财也赏妄行则善不劝矣不妄罚非徒慎其刑也罚妄行则恶不惩矣赏不劝谓之止善罚不惩谓之纵恶在上者能不止下为善不纵下为恶则国治矣是谓统法四患既蠲五政既立行之以诚守之以固简而不怠□而不失无为为之使自施之无事事之使自交之不肃而治垂拱揖逊而海内平矣是谓为政之方也性理会通　　论政
龟山杨氏曰书曰德惟善政孔子曰为政以德离道德而为政事非先王之政事也书曰德惟善政则以德为政也伯夷降典折民惟刑则以礼用刑也有德礼则刑政在其中矣政者正也王中心无为以守至正而天下从之朱子曰为政如无大利害不必议更张则所更一事未成必哄然成纷扰卒未已也至于大家且假借之故子产引郑书曰安定国家必大焉先
　莅政部杂录
