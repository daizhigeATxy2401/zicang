
　闺恨部列传二
　　宋一
　　桂英
按柳贯王魁传王魁下第失意入山东莱州友人招游北市深巷小宅有妇绝艳酌酒曰某名桂英酒乃天之美禄足下得桂英而饮天禄明春登第之兆乃取拥项罗巾请诗生题曰谢氏筵中闻雅唱何人玉在帘帏一声透过秋空碧几片行云不敢飞桂曰君但为学四时所须我为办之遂订为夫妇由是魁朝去暮来逾年有诏求贤桂为办西游之用将行至州北望海神盟曰吾与桂誓不相负若生离异神当殛之魁至京门寄诗曰琢月磨云输我辈都花占柳是男儿前春我若功成去好养鸳鸯作一池后唱第为天下第一魁私念科名若此以一娼妇玷辱况有严君不容也不复与书桂寄诗曰夫贵妇荣千古事与君才貌各相宜又曰上都梳洗逐时宜料得良人见即思早晚归来幽阁内须教张敞画新眉又曰上国笙歌锦绣乡仙郎得意正疏狂谁知憔悴幽闺客日觉春衣带系长魁父约任氏为亲授徐州佥判桂喜曰徐去此不远当使人迎我矣遣仆持书往魁方坐厅决事大怒叱书不受桂曰魁负我如此当以死报挥刀自刎魁自南都试院有人自烛下出乃桂也魁曰汝固无恙乎桂曰君轻恩薄义负誓逾盟使我至此魁曰我之罪也为汝饭僧诵佛书多焚纸钱舍我可乎桂曰得君之命乃止不知其他也魁欲自刺母曰汝何悖乱如此魁曰日与冤会逼迫以死母召道士马守素屡醮守素梦至官府魁与桂发相系而立有人戒曰汝知则勿复醮也后数日魁竟死　　朝华按墨庄漫录秦少游侍儿朝华姓边氏京师人也元佑癸酉岁纳之常为诗云天风吹月入栏杆乌鹊无声子夜闲织女明星来枕上了知身不在人间时朝华年十九也后三年少游欲修真断世缘遂遣朝华归朝华临别泣不已少游作诗云月雾茫茫晓柝悲玉人挥手断肠时不须重向灯前泣百岁终当一别离朝华既去二十余日使其父来云不愿嫁却乞归少游怜而取归明年少游出倅钱塘至淮上因与道友论议叹光景之遄归谓华曰汝不去吾不得修真矣亟使人走京师呼其父来遣朝华随去复作诗云玉人前去却重来此度分携更不回肠断龟山离别处夕阳孤塔自崔嵬时绍圣元年五月十一日少游尝手书记此事未几遂窜南荒　　夏沉香
按墨庄漫录熙宁五年杭州民裴氏妾夏沉香澣衣井旁裴之嫡子嬉戏误堕井而死其妻诉于州必以谓沉香挤之而堕也州委录参杜子方司户陈珪司理戚秉道三易狱皆同沉香从杖一百断放时陈睦任本路提刑举驳不当劾三掾皆罢州委秀州倅张济掬勘许其狱具即以才荐竟论沉香死故东坡送三掾诗云杀人无验终不快此恨终身恐难了其后睦还京师久之未有所授闻庙师邢生颇从仙人游能知休咎乃往见之即问以未来事邢拒之弗答语所亲曰其如沉香何睦闻之悚惧汗下废食者累日而卒凡有刑名之责者可不慎欤　　淮阴妇
按鸡肋编余家故书有吕缙卿叔夏文集载淮阴节妇传云妇年少美色事姑甚谨夫为商与里人共财出贩深相亲好至通家往来其里人悦妇之美因同江行会旁无人即排其夫水中将沈指水泡曰他日此当为证既溺里人大呼求救得其尸已死则号恸为之制服如兄弟厚为棺敛送终之礼甚备录其行□一毫不私至所贩货得利亦均分着籍既归尽举以付其母为择地土葬日至其家奉其母如己亲若是者累年妇以姑老亦不忍去且感里人之恩亦喜其义也姑以妇尚少里人未娶亲之犹子故以妇嫁之夫妇尤欢睦后有儿女数人一日大雨里人者独坐檐下视庭中积水窃笑妇问其故不直告愈疑之叩之不已里人以妇相欢又有数子待之必厚故以诚语之曰吾以爱汝之故害汝前夫其死时指水泡为证今日泡水竟何能为此其所以笑也妇亦笑而已后伺里人之出即诉于官鞫实其罪而行法焉妇恸哭曰以吾之色而杀二夫亦何以生遂赴淮而死　　孙助教女按清尊录大桶张氏者以财雄长京师凡富人以钱委人权其子而取其半谓之行钱富人视行钱如部曲也或过行钱之家设特位置酒妇女出劝主人皆立侍富人逊谢强令坐再三乃敢就位张氏子年少父母死主家事未娶因祠州西灌口神归过其行钱孙助教家孙置酒数行其未嫁女出劝容色绝世张目之曰我欲娶为妇孙皇恐不可且曰我公家奴也奴为郎主丈人邻里笑怪张曰不然烦主少钱物耳岂敢相仆隶也张固豪侈奇衣饰即取臂上古玉条脱与女且曰择日纳币也饮罢去孙邻里交来贺曰有女为百万主母矣其后张别议婚孙念势不敌不敢往问而张亦恃醉戏言耳非实有意也逾年张婚他族而孙女不肯嫁其母曰张已娶矣女不答而私曰岂有信约如此而别娶乎其父乃复因张与妻祝神回并邀饮其家而使女窥之既去曰汝见其有妻可嫁矣女语塞去房内蒙被卧俄顷即死父母哀恸呼其邻郑三者告之使治丧具郑以送丧为业世所谓仵作行者也且曰小口死勿停丧即日穴壁出瘗之告以致死之由郑办丧具见其臂有玉条脱心利之乃曰某一园在州西孙谢之曰良便且厚相酬号泣不忍视急挥去即与亲族往送其殡而归夜半月明郑发棺欲取条脱女蹶然起顾郑曰我何故在此亦幼识郑郑以言恐曰汝之父母怒不肯嫁而念张氏辱其门户使我生埋汝于此吾实不忍乃私发棺而汝果生女曰但送我还家郑曰若归必死我亦得罪矣女不得已听郑匿他处以为妻完其殡而徙居州东郑有母亦喜其子之有妇彼小人不暇究其从来也积数年每语及张氏犹忿恚欲往质问前约郑每劝阻防闲之崇宁元年圣端太妃上仙郑当从御翣至永安将行祝其母勿令妇出游居一日郑母昼睡孙出僦马直诣张氏门语其仆曰孙氏第几女欲见某人其仆往通张惊且怒谓仆戏己骂曰贼奴谁教汝如此对曰实有之乃与其仆俱往视焉孙氏望见张跳而前曳其衣且哭且骂其仆以妇女不敢往解张以为鬼也惊走女持之益急乃擘其手手破流血推仆地立死僦马者恐累也往报郑母母诉之有司因追郑对狱具状已而园陵复土郑发冢罪该流会赦得原而张实推女而杀之杂死罪也虽奏获贷犹杖脊竟忧畏死狱中　　王娇
按李诩娇红记申纯字厚卿祖汴人也随父寓成都八岁通六经十岁能属文天姿卓越杰出世表贤士大夫多推誉焉宣和间荐而不第□□不自胜家居月余因适邻郡谒舅氏王通判信宿而至则门枕碧流目断千里波涛汹涌风景粲然因赋摸鱼儿一阕以写其胜既谒舅舅见生遂引入中堂妗出生进拜舅有一子名善父年七岁亦相见毕再命婢飞红呼女娇娘出见良久飞红附耳语妗以未妆辞妗怒曰三哥家人也常服何害又令他侍女促之有顷娇自左掖出双鬟绾绿色夺图画朱粉未施而天然殊莹生惊礼不觉自失娇因立妗右生目摇心荡不可禁制因笑曰三哥远来劳顿宜就舍少息因室之于堂之东去堂二十余步生归馆后功名之心顿释日夕惟慕娇而已舅妗以生久不相见款留备至生亦自幸其相留冀得乘间致款曲于娇也尝时出入堂庑日与娇晤未敢遽一言相及察其言笑举止常若有不足之状生知其赋情特甚求所以达意而未得其便一夕娇晚绣红窗倚□视酴□花久不移目生轻蹑其后娇不知也因浩然长叹生低问曰尔何于此长叹将有所思乎娇不答良久曰兄何自来此日晚矣春寒逼人兄觉之乎生应曰春寒固也娇正视逡巡引去生独归室无聊乃书点绛唇一词于寓室之东以寓意焉词曰庭院深沈迟迟日上酴□架芳丛相亚点春无价玉体香肌好手应难画还堪讶一点春心谁共游蜂话自后相聚饮宴或同歌笑申生言稍涉邪娇则凝袂正色若不可犯一日舅有他甥至亦留之至晚开宴申生预坐酒半妗起酌酒劝他甥娇时立妗后次令洁觞酌生生力辞妗曰子素能饮曷不开怀生曰已醉甚不能复加妗未答娇曰三兄似不胜饮姑且止生喜不自胜既罢娇引去自此生尢注念一夕娇独坐于堂侧惜花轩内生偶至见娇□栏无语徙倚沉吟时槛前有牡丹数本将开未放生因为二绝以戏之曰香惹沉烟透粉墙绛罗轻卷映朝阳芳心一点千重束肯念□栏人断肠娇姿艳质不胜春何意无言恨转深惆怅东君不相顾空余一片惜花心诗成援笔写以示娇娇巡檐展诵欲言不言正凝思间忽闻流莺数啭生又作喜迁莺词一章曰园林过雨问满前媚景是谁为主翠柳舒眉黄鹂调舌镇日恣狂歌舞金衣公子何来牵惹万千愁绪芳草地有香车宝马骈阗如许无据行乐处好景良辰休把轻辜负一种春风几多图画听取绵蛮簧语又向暗巢偷眼欲啄花心无路知墙外待放伊飞过旁人低诉娇览之未毕忽闻妗语声娇乃并前二诗藏之袖间趋归堂中生怅然久之归室殆无以为怀因作一绝题于堂西之绿窗上诗曰日影萦□睡正醒篆烟如缕午风平玉箫吹断霓裳曲谁识鸾声与凤声后二日舅妗出娇因至生卧室见西窗有诗一绝踌躇玩味不忍舍去乃濡笔和之以寄意焉诗曰春愁压梦苦难醒日迥风高漏正平魂梦不堪初起处落花枝上晓莺声生归见所和诗飞动逾常朝夕求间以言动之然娇或对或否乍昵乍违莫测其意一日舅妗设宴酒散皆起归舍生独危坐堂中欲即外舍俄而娇至筵所抽钿钗匀博山理余香生因曰夜分人寝矣安用此娇曰香贵长存安可以夜深弃之生曰篆灰有心足矣娇不答行近堂□开帘仰视月色如昼因呼侍女小慧画月以记乃顾生曰月巳至此夜几许生亦起下□瞻望星汉曰织女将斜矣因曰月白风清如此良夜何娇曰东坡钟情何厚也生曰情有甚于此东坡安足厚也娇曰于我何独无之生曰诚然则佳句所谓压梦难醒者何谓耶娇因促步逼生曰织女银河何在也生见娇之骤近恍然未及即对忽闻户内妗问娇寝未娇乃遁去次日生忆夜来事自疑有获然每思遇事多参商愈不自足乃作减字木兰花词以记之曰春宵陪宴歌罢酒阑人正倦危坐中堂倏见仙娥出洞房博山香烬素手重添银漏永织女临河月白风清良夜何次日晨起生入揖妗既出遇娇于堂西小阁中娇时方对镜画眉生前谓曰兰煤灯烬耶烛花也娇曰灯花耳妾用意积之生曰愿以一半丐我娇令生分其半生举手污指因请娇曰子宜分赠何重劳客耶娇曰既许君矣宁惜此遂以指决煤之半以赠生因牵生衣拭指污处曰缘兄得此可作无事人耶生笑曰敢不留以为识娇因变色曰妾无他意君何相戏生见娇色变恐妗知之因趋出藏所分煤于枕中乃作西江月词以记之曰试问兰煤灯烬佳人积久方成殷勤一半付多情油污不堪自整妾手分来的的郎衣拭处轻轻为言留取表深诚此约又还未定自后生心摇荡特甚不能顷刻少置伏枕对烛夜肠九回欲履危道以实娇心而未获一日暮春小寒娇方拥炉独坐生自外折梨花一枝入来娇不起顾生生乃掷花于地娇惊视徐起以手拾花询生曰兄何弃掷此花也生曰花泪盈晕知其意何在故弃之娇曰东皇故自有主夜屏一枝以供玩好足矣兄何索之深也生曰已荷重诺无悔娇笑曰将何诺生曰试思之娇不答因谓生曰风差劲可坐此共火生忻然即席与娇偶坐相去仅尺娇因抚生背曰兄衣厚否寒威恐相逼也生恍然曰能念我寒而不念我断肠耶娇笑曰何事断肠妾当为兄谋之生曰无戏言我自遇子之后魂魄不能着体每竟夕不寐而子方以为戏足见子之心矣予见子言论吐纳非无情者及予有深言则子变色以拒谅孱缪之迹不足以当雅意今日一言之后余将西骑矣娇因慨然良久曰君已疑妾妾敢无言妾知兄心旧矣岂敢固自郑重以要君也第恐不能终始其如后患何妾亦数月来诸事不复措意寝梦不安饮食俱废君所不得知也因长吁曰君疑甚矣异日之事君其任之苟不济当以死谢君生曰子果有心何以策我娇未及答舅自外至生因起出迎舅娇乃反室又越两日生凌晨起揽衣向堂西绿窗立视井檐会娇亦起在隔窗内理妆矣生诵东坡诗曰为报邻鸡莫惊觉更容残梦到江南娇闻之自窗内呼生曰君有乡闾之念乎生因窥窗语娇曰衷肠断尽惟有归耳娇曰君果诞妾耶既无意于妾何前委□之深也生因笑曰归岂所乐第被子苦久矣然则若何谋之娇曰此间人众无可容计由东轩达熙春堂透酴□架君寝室外有小窗今日若晴霁君自寝所逾窗度酴□架至熙春堂下此地人罕花密与君会也生欣然俟暮不觉暴雨大作不果所期生怅恨不已作玉楼春词曰晓窗寂寂惊相遇欲把芳心深意诉低眉敛翠不胜春娇转樱唇红半吐匆匆已约欢娱处可恨无情连夜雨枕孤衾冷不成眠挑尽残灯天未曙生晨起会娇于妗所因共至中堂以夜所缀词示之娇微笑曰好事多磨理故然也是日生侍舅从邻家饮至暮醉归睡熟娇潜步至窗外低声呼生者数次生不之觉娇怅恨而返又疑生之诞己也直欲要以盟誓生剪缕发且书誓辞付娇娇亦剪发设盟以复于生虽极眷慕然终无间可亲一日生得家书以从父晋纳粟补阆州武职以生习骑射令归随行娇憯然作诗赠行诗曰绿叶阴秾花正稀声声杜宇劝春归相如底事悠悠去不觉文君泪湿衣生得诗和韵以复娇而终以娇绿叶阴秾之语为疑又成一词寓小梁州以示娇词曰惜花长是替花愁每日到西楼如今何况抛离去也关山千里目断三秋谩回头殷勤分付东园柳好为管长条只恐重来绿成阴也青梅如豆辜负梁州恨悠悠娇知生疑己亦以卜算子词复之生去后从父以他故不果行生起居罔或置念沈思致疾因托求医复至舅家数日无便与娇一语至于饮食俱废舅妗皇皇医卜踵至俱云劳思所成终不能究知所自数日病小愈值舅出报谒生因强步至外庑方伫立俄而娇至生骇然娇曰偶左右皆他往妾得间来问兄病耳生回顾无人因前牵娇衣欲与语娇曰此广庭也十目所视宜即兄室生与之俱及门忽双燕争泥坠前娇因舍生趋视俄舅之侍女湘娥突至娇前生乃引去至暮复会中堂娇谓生曰非燕则湘娥见妾在君室矣生悒悒之心见于颜色乃作撷芳词一阕以自释一日娇寻便至生室谓曰向日熙春堂之约妾尝思之夜深院静非安寝所由前日之路可达妾寝二婢以计遣其大者小慧不足畏也夜分君来妾开窗以待生曰固善也不亦危乎娇变色曰事至此君何畏人生如白驹过隙复有钟情如吾二人者乎事败当以死继之生曰若然何恨是夜将半生乃逾外窗繞堂后数百步至酴□架侧求门不得生颇恐久之得路至熙春堂堂广夜深寂无人影生大恐因疾趋入娇方倚几而望衣红绡衣举首望月若重有忧者不知生之已至也生因抉窗而入娇忽见生且惊且喜曰君何不告骇吾甚矣生乃与娇并坐窗下月色如昼娇体态艳媚莹玉无瑕飘飘然不啻如嫦娥之下临人间也遂相携入罗帐之中两情既合若不胜情不觉流丹渍生衣袖娇乃剪其袖而收之曰留此为他日证生笑而从之有顷鸡声催晓虬漏将阑娇令生归室因口占菩萨蛮词赠生云夜深偷展纱窗绿小桃枝上留莺宿花嫩不禁摇春风卒未调千金身已破脉脉愁无那特地祝檀郎人前口谨防生亦口占答之云绿窗深□倾城色娇花蕊展春波溢一笑入罗帷春心不自持雨云情散乱弱体羞还颤从此问云英何须上玉京娇得生所和词谢曰妾以女子感欲红见娇之厚己尽释前憾与娇稔密娇结之愈至时小慧年稍长语娇曰娘子贵人也飞红贱婢也奈何以贵事贱小慧所不能平娇因叹曰我之遇申生尔所知也红与我有隙为间其中使不得与生一叙间阔苟不屈己以结其心则我二人成永隔矣因泣下慧曰娘子□性聪明爱身如玉今既以千金之躯委之申生若弃敝屣而又下事飞红寖以自卑妾之所大不解者况娘子文词华赡名闻于时久矣苟求婚姻岂不能得一申生且申生一第之后视娘子颇似无情今虽在此意亦落落娘子何自苦执如此娇曰尔勿言天下岂复有钟情如申生者乎以生之才美必不负我慧知娇心已固乃亦谄事飞红红感娇甚因喟然谓娇曰娘子近日憔悴特甚若有所思者何不与红一言红受娘子之恩厚矣苟有所使当以死报娇但流涕不言红勤叩之乃曰我之遇申生尔所知也它何言红曰此易事夫人终日于小楼看经堂室之事娘子主之果有所令孰不惟命娇郑重谢之自此常为娇求生然生每夜遇妖之后以为实娇妗主席娇时侍立妗侧知亲议不谐心甚悒怏酒散媒媪顾左右无人欲致生书于娇适娇至前剔灯因私语娇曰厚卿有手书令我致子娇然微应泪坠言下媒为之改颜遂取书授娇次日媒媪复迫言之舅怒曰此无不可第以法禁甚严老夫不任罪戾尔勿复言媒不得已告归娇私谓媒媪曰离合之缘天实为之三兄无事且来勿以不谐中绝也因出手书复生媒既归报遂以娇书与生生展视乃满庭芳词一阕云帘影垂珠簟纹浮水绿阴庭院清幽夜长人静消得许多愁每记当时月下小窗外私语绸缪因缘浅行云去后目断楚天秋殷勤传一语动人情绪密意相投奈天公不察恩爱成休应是奴侬薄命难消受尔雅风流须记取平生一饷休认作梦中游生览诵数遍不觉泪下初生与成都角妓丁怜怜者相厚善怜怜敏慧殊丽常佐燕帅府而尤倾慕于生屡遣招生生故不往至是生之友陈仲游亦豪家子也窥生有恨怀因拉生至怜怜之家生既至怜怜不胜喜设酒致款曲生但面壁不答怜怜怪之委曲询生终不言怜怜意其碍仲游也乃留之至夕令他妓侍仲游寝而自荐于生切切诘生所以不见答之故生乃具道与娇娘相遇之情怜怜问曰娇娘谁家女也生曰新任眉州王通判之女怜怜又问其容貌生具述之怜怜因沉思良久曰若此岂非小字莹卿者乎生愕然曰尔何由知之怜怜曰向者帅府幼子求婚不择门第高下但欲得姝丽常捐数千缗命画工于近地十郡间伺隙绘人家美女凡得九人此其一也色莹肌白眼长而媚爱作合蝉鬓时有忧怨不足之状尝至帅府见之因记其姓氏然否生曰子如亲见其人矣怜怜曰吁宜子之视我若草芥也妾常恨不见其人今后至彼幸丐我以旧鞋生诺之明日与仲游偕归生念娇成疾父母询其得病之由生乃托以梦寐怪异将不能免死必须求善能驱役鬼神者禳之父乃命良巫祈祝生密赂巫令向父母言此为鬼物所凭必当远避不然生死不保父母闻巫言大惊惧以为诚然于是议令生往避舅家先期使报舅妗许之生既戒行病亦向安于时莺啭新簧百花竞发园林春色刺目争妍生至门入园遇娇于秀溪亭生暂叩寒暄即欲入谒舅妗娇止之曰今日王寺丞宅邀赏牡丹日暮方归姑此少息乃并坐亭上娇因谓生曰君复来此何为也生疑其言乃曰日月未久何遽相忘自相离之后坐不安席食不知味起忘寝寝忘起中间一请严命冀谐至愿而天不从人竟辜素望百计重来以申旧约今子言若是予失计甚矣娇愧谢曰君心果尔妾何以谢君移时生至旧馆窗几依然生怅然作鹧鸪天词云甥馆闲扃又一年重来窗几尚依然山房不扫云烟迹浮世偏惊日月迁浓淡笔短长篇旧吟新□总愁牵春风与我浑相识时遣流莺奏管弦至晚舅妗归生拜谒甚恭舅问曰闻有微恙想向愈矣生谢曰惟舅怜之庶得逃免舅妗劳勉之生遂就室自后与娇情意周洽愈于平昔既数月生因忆丁怜怜语丐鞋于娇娇询生曰安用此为生不以实对娇不许舅之侍女飞红者姿颜虽美而远出娇下惟弓弯与娇无异写染诗词亦与娇相等殆亦尤物也以妗性妒未常获宠常时出入谑浪善应对虽生不与语必求事以与生言娇则清丽瘦怯持重少言徘徊顾盼令人魂魄俱扬而未尝轻输一粲也每见生与红语殊有不足之意及是渐狎娇尤疑焉生既久求娇鞋不获一日娇昼寝生偶至其侧因窃鞋趋出方及寓斋以他事去失于收藏飞红适尾生后见鞋疑娇所与因收之生罔知及归索鞋无有也因怏怏及暮娇问生索鞋生曰此诚我盗去然随已失之谅子得之矣娇乃止盖飞红拾归以付娇也然娇以此愈疑生私通于红矣一日见红与生戏于窗外扑蝴蝶因怒诟红红颇憾之后遇望日众出礼舅妗娇在焉飞红因指娇足扬言谓生曰此即子所遗鞋也娇变色而言他会舅妗亦不闻娇乃大怨望生自后非中堂相遇不复见生女红诸事略不措意幽怨之情沦浃心髓生亦无以自明一日纵步后园适于花下见鸾笺一幅取视之乃青玉案词也词云花低莺踏红英乱春心困顿成愁懒杨花梦散楚云平空惹起情无限伤心渐觉成牵绊奈零乱寸心难管深诚无用寄天涯几欲问梁间燕生意娇词而疑字颇不类因携归置几上西窗有金笼养鹦鹉甚驯抵暮娇过其侧戏掷以红豆鹦鹉忽言曰娇娘子何打我也生闻亟出招娇不至生力挽之方入生室正疑思不言忽见案上花笺因取视之良久目生不语生曰此何时所作也娇不答生又曰何故不言娇终不应生力究之娇曰此飞红词也君自彼得之何必诈妾生力辩娇无一言徘徊良久长吁竟拂衣起去亦不交一言凡月余生中心蕴结独抱烦冤一夕竞造娇室左右寂然惟见窗上有绝句云灰篆香难驻风花影易移徘徊无限意空作断肠诗生察诗知娇疑己之深乘间语娇曰再会以来荷子厚爱视前有加迩日形似之间不能不为子所弃何今昔异志乎娇初不言生再诘之娇潸然曰妾自遇君之后常恐力日不足今者君弃妾耳妾何敢弃君抑君意既自有在何必妾望矣生曰苟有二心有如此日因指天自誓以明无他娇曰君偶遗鞋飞红得之飞红偶遗词君又得之偶然之事何多也妾不敢怨君幸爱新人无以妾为念生仰天太息曰有是哉吾怪迩日见子若有忧者乃以此耶子若不信当剪发大誓于神明之前娇乃笑曰果然否生曰必矣娇曰若然后园鱼池正与明灵大王祠相望此神颇灵叩之无不响应可同妾诀誓于彼生曰如命想明灵大王必知予心之无他也次早娇果与生俱游后园临东池遥望大王之祠设誓辞累千百誓毕携手而归遂如初焉生自此亦不复与飞红一语红察之因大憾一日生于后园牡丹花畔遇娇遂相携过别圃飞红亦自后潜至见娇与生并行促返语妗曰天气晴暄后园牡丹盛开可一观否妗即命红随行至则瞥见生与娇并行亭畔左右俱无人妗因大疑呵娇生乃狼狈反室怅怏不已知为飞红所窘越二日生乃告归舅亦不留之娇夜出潜与生别曰兄归善自保持求便更来无以疑间遂成永弃因泣下沾襟生亦掩泣娇又作一剪梅词授之且曰兄时展视之即如见妾矣言终而去词云豆蔻梢头春意阑风满前山雨满前山杜鹃啼血五更残花不禁寒人不禁寒离合悲欢事几般离有悲欢合有悲欢别时容易见时难怕唱阳关莫唱阳关生既归父母以生久废笔砚令生温习旧业生与兄纶虽朝夕共学而思娇之念无时可蠲怅恨之辞或形梦寐至七月中旬舅以眉州倅满道经申生之门因留宿于生家者累日此时舅挈家以行娇寓生家与母不离跬步兼左右婢仆纷然杂沓生欲与娇一言终不可得居三日舅命戒行车马喧阗送者络绎于道妗与娇各登车诸侍女相随先后生亦乘马相送伺隙褰帘挽车与娇语旧娇泪下如雨不能答徐曰遇君之后一日为别尚不能堪况动是三年远及千里一旦思君之切安保其能再见君乎但恐妾则骨化形销而君将乘鸾跨凤矣生曰息壤在彼吾岂忘之娇曰若然则妾荷君之恩死且幸甚乃口占一绝赠生曰欲晤临岐促去忙天涯寂寞转情伤不堪千里三年别何用仙家日月长复于袖中出香佩一枚上有金销团凤以真珠百颗约为同心结赠生生别舅妗归室闲宵永日无不零至八月与兄俱就秋试既毕即欲归兄纶谓曰揭榜在近何不少俟生曰兄苦学中必矣弟之荒疏固知被斥若俟揭榜益复无颜兄再四留之不得已而止既揭报生与兄俱在高选次年又与兄皆登第兄授绵山簿生以习骑射授洋州司户舅闻二甥皆掇巍科大喜遣人致贺且询所除何官如瓜期未及能一来否生得书即谋于兄即日治行诣舅任所既至毕见问劳再三而妗终以前疑馆生于厅事之东去堂甚远生亦远嫌寻常非召不入或一至堂庑亦未尝与娇款语即一相遇不获一言生无聊特甚既十余日欲告归然念千里远来未曾与娇晤语终不忍去一日生晨入谒妗妗未起忽遇娇于堂侧时且早左右未集娇亟趋语生曰相别许久思念未尝少息审近取高第但恨命薄不能终执箕为恨耳兄不弃远来亦何幸得此妾与飞红有隙君所知也今吾母老飞红方用事跬步无所求便兄今至此已十日妾不能与兄一叙畴昔者坐此故也妾每见兄必晨昏入谒凡七日晨起以俟兄至而兄每入必晚今日差早幸得与兄一语也生曰我坐此不胜苦方欲于一二日间还返终以未尝与子一倾积素姑强留耳今既若此留亦何益娇曰妾以君故屈事飞红尚未得其欢心自今以往益顺承之万一得回其意则可与兄复聚如前矣兄能少留月余否因出袖中黄金二十两曰恐有用度或衣服垢敝可用修治也若果有谋虽处鬼室所不辞苦顷之人至生遂出自秋及冬岁聿云暮生益无以自遣所居室东有修竹数竿竹外有亭前任州官有子妇美而少因得暴疾殡于亭中精诚不泯常出为祟一夕生方掩关而坐将及二更许忽闻窗外步履声生意其兵吏夜起不以为怪顷之叩窗甚急生出视则娇娘也独立窗下曰君何不出候君久矣生不知妖欣然与之入室曰子何以得来此答曰人尽熟寝无有知者故来相就将旦告去嘱生曰此后妾必夜至兄无事不必至中堂或偶相遇不必以言相问恐为人所觉也妾或与兄语亦无见答则人将谓君无心于妾庶可释疑生喜诺遂去自后每夜必至几月余矣人莫知之生常经数日方一入中堂或遇娇则远望引避娇既益屈事红凡所珍爱于红一无所惜锦绣罗纨珠玑翡翠惟红所事牵情致乖礼法幸垂明鉴必终保之则托身于君无憾矣自后生夜必潜至娇室凡月余无有知者既而稍纵舅之侍女曰飞红曰湘娥者皆渐觉娇亦厚礼红等欲使缄口而红辈亦未之敢发俄而生以父命促归寝食俱废思欲娶娇乃作书达娇曰相别倏尔旬余杳杳飞魂每驰清夜松竹深盟常存记忆蒹葭之植得托于兰蕙之旁为幸大矣幽会未终严命遽迫自抵寒斋无一息不梦游洛浦之风烟也一切屏绝不知所以为怀幸天启其衷亲朋见怜于家大人前致恳俾续秦晋未审舅妗雅意若何倘不弃庸陋则死且不朽兹媒氏告行托此以布腹心惟共图之外永遇乐词一首并用录呈亦以见此情之拳拳耳风霜在候幸善加保卫生以缄封密付媒媪父母不知也媒得书即往见生舅妗以生父命告舅为之开宴次日媒申前请舅曰三哥才俊加以历练老成老夫得此佳婿固所深愿但朝廷立法内兄弟不婚似不可违老夫初未尝无此意苦碍条约故不敢言耳媒氏再三宛转终不能得至晚再置酒款媒舅命之来累十余日不入中堂精神昏昏终日倦卧娇亦疑之至晚遂令小慧及红房内小婢兰兰夜出伺生起处慧与兰兰同至生室见窗内灯明穴而窥之见生与一女子对坐颜色态度与娇无异因私相叹骇及归室则见娇与红并坐于室慧曰娘子适至生室乎娇曰自遣尔去我二人坐此未尝动尔安得妄言慧兰同声曰适来申生与一女子对坐绝似娘子若此则彼为何人娇红大骇良久红曰旧闻此地多有鬼魅得无是乎因欲与慧兰等再出穷之以夜深而止明晨娇诈以妗命召生再四方来小慧导入见娇独坐生仿徨欲去娇即前挽生袖曰君且勿去将有事语君生不得已乃坐娇曰妾之待兄至矣一旦若是岂妾所望于兄者生不答娇又曰兄每夕所遇者何人生曰无之娇曰不必隐讳生谓其诈乃左右顾盼切切曰子令我勿言何窘我也娇曰妾有何事令君勿言生大骇曰左右有人乎娇曰无之娇又曰兄此来妾从未得与君款密何尝嘱君勿言生曰子何反复也子自前月以来每夜必至我室嘱我勿言惧飞红辈生衅也子今乃复云尔何故娇曰妾实未尝一出君之所居穷僻久闻其中多怪谅必鬼物化形以幻惑君也妾自屈事飞红之后已得其欢心日夕使人招兄不至纵一来或与兄言俱不答将谓兄有异心夜来使小慧兰兰伺兄起处乃见一女子形状如妾与兄对坐此非鬼物而何故今日召兄实之耳君不信则召红证之乃潜使人呼红红至谓生曰郎君何弃娘子也因具道夜来事生骇甚汗下浃背罔知所出乃谢曰非子眷眷不忘则我将死于鬼祟矣因大恐不敢出红乃以生为鬼祟所惑告妗妗曰安有是理红欲实其言至一更许令生且出生惧不敢往红曰第往彼妾将有为也因戒生曰今夜二鼓妾与夫人来观君勿言其貌似娘子也生强出至二更鬼复来生虽与坐股栗未宁红与妗随至果见一女子妗欲谛视红因大抚窗趣入鬼忽奄灭初生闻娇言犹疑信相半及妗入鬼灭方大悟妗因询生曰适为何人生愧谢曰不知其鬼也愿妗救我于是妗与红谋移生入中堂舅知之广求明师符水以与生饮生后卧病累日亦寻向安自尔生起居皆在内室娇至生室连夕妗亦不知也又两月余妗以病死娇哀毁殊甚几不欲生生乘间因告归娇谓生曰哀毁之中不暇与兄款曲暂归宜再来也因长吁曰数年之间送君者屡矣知此别后当复何如生无言掩泪而别明日辞舅归至家父母闻妗之没皆惊悼明年六月舅秩满回再过生门留宿数日自妗之死飞红专宠于舅因宛转谓媒曰夫人不幸先逝善父年少家事无人主持何不拉三哥同归经理且其瓜期未及也舅欣然之欲拉生

　闺恨部列传三
　　宋二
　　董元广女
按董汉州女传董宾卿字仲臣饶州德兴人娶于同县祝氏绍兴初为泾州守卒于官其家不能遽归暂寓蜀道长子元广亦娶于祝既除服调房州竹山令妻生三女而死元广再娶一武人之室秩满挈家东下与蜀客吕使君方舟偕行日夕往返相与如骨肉继室微有姿色性颇荡元广到临安亦死吕阳示高义携其孥复西遂据以为外妇蓄之郫县而三女不知存亡矣祝次骞以两世宗姻之故痛恻不去心屡嘱乡人制帅王恭简公访求之杳不闻问干道初祝知嘉州就除利州路运使正与吕为代恶其人不俟合符先期解部去岁在丙戌其子震亨东老摄四川总属受檄来成都涂经左绵吴侯仲广待制为绵守开宴延之倡优毕集一妓立于户掾旁姿态恬雅不类流辈东老汪目询队魁曰彼何人曰官人喜之耶曰不然吾以其不似汝曹故疑异而问耳魁曰是薛倩也未暇应吴适举杯相属辞以不能饮责队魁必使劝釂魁笑曰若欲总饮尽非薛倩不可吴亦解颜曰素识其人乎曰前者未尝到大同何由与此曹款接但见其标格如野鹤在鸡群度非个中人所以扣诸其长无他意也吴即令司席因密谂之曰汝定不是风尘中物安得在此始犹羞□不语久乃言我本好人家儿女父祖皆作官不幸失身辱境只是前生业债今世责偿夫复何言东老矍然有感曰汝祖父非汉州知州竹山知县乎倩惊曰吾官如何得知东老曰汝母姓祝乎乃吾姑也吾闻汝母子流落寻觅每年不谓邂逅于此又历道所从来乃知昨为继母鬻于薛媪得钱七十千今在籍岁余矣语竟不觉堕泪一座倾骇争致问东老曰其话甚长兹未可以立谈尽他日当言之酒罢归馆舍翌日倩偕母来吴守亦至因备述本末丐为除籍吴曰此易事尔竟何如曰正有望于公其人于震亨为表妹必嫁之当以此行所得诸台及诸郡饷赆为资送费今且托之于伶人吴笑曰天下义事岂应一人独擅吾当以二千万钱助之东老遂往成都越一月复还合所得为五千万悉付备具吴喜曰已为择一佳婿即嫁之矣婿姓史失其名次年预乡荐又物色其兄弟所在运使皆赒以生理汉州之后赖以不绝　　殿司将官女
按苇航纪谈行都崇新门外鹿花寺乃殿帅杨存中郡王特建以处北地流僧一岁元宵侧近营妇连夜入寺观灯有殿司将官妻同一女往观乃为数僧引入房中置酒盛馔逼令醉遂留宿于幽室遽杀母而留女女不敢哀及半年三僧尽出其房窗外乃是野地女因窥窗见一卒在地打草呼近窗下备语前事可急往某寨某将家报知速来取我卒如言往报将官即告杨帅帅令人告报本寺云来日郡王自斋合寺僧行人力本府自遣厨子排斋至是坐定每二卒擒下一僧合寺僧行人力尽缚又令百余卒破其寺果得此女见父号恸遂绑三人主首送所属依法施行而毁其寺逐去诸髡　　厉氏
按谈薮曹咏侍郎妻硕人厉氏余姚大族女始嫁四明曹秀才与夫不相得仳离而归乃适咏时尚武弁不数年以秦会之□党易文阶骤擢至徽猷阁守鄞元夕张灯州治大合乐宴饮曹秀才携家来观见硕人服用精丽左右供侍备极尊严谓其母曰渠乃合在此中居享如此富贵吾家岂能留叹息久之咏日益显为户部侍郎尹京会之殂咏贬新州而亡硕人领二子取丧归葬二子复不肖家贫荡析至不能给朝晡赵德老观文亦厉氏婿硕人从父妹也怜其老且无聊□置四明里第养之终身硕人闲出访亲旧过故夫曹秀才家门庭整洁花竹蓊茂顾侍婢曰我当时能自安于此岂有今日因泣下数行二十年间夫妻更相悔羡世态翻覆不可料如此　　陆务观前妻唐氏
妾
附

按齐东野语陆务观初娶唐氏闳之女也于其母夫人为姑侄伉俪相得而弗获于其姑既出而未忍绝之则为别馆时时往焉姑知而掩之虽先知挈去然事不得隐竟绝之亦人伦之变也唐后改适同郡宗子士程尝以春日出游相遇于禹迹寺南之沈氏园唐遣致酒肴陆怅然久之为赋钗头凤一词题园壁间云红酥手黄藤酒满城春色宫墙柳东风恶欢情薄一腔愁绪几年离索错错错春如旧人空瘦泪痕红浥鲛绡透桃花落闲池阁山盟虽在锦书难托莫莫莫时绍兴乙亥岁也按词话放翁娶唐氏女伉俪相得而弗获于姑陆出之后改适同郡赵士程春日出游相遇于禹迹寺南之沈园唐语其夫为致酒肴陆怅然赋钗头凤词唐亦和之未几怏怏卒放翁复过沈园赋诗云落日城头画角哀沈园非复旧池台伤心桥下春波绿曾见惊鸿照影来又按词话陆放翁娶妇琴瑟甚和而不当母夫人意遂至解褵然犹馈遗殷勤尝贮酒赠陆陆谢以词有东风恶欢情薄之句妇亦答词云世情薄人情恶雨送黄昏花易落晓风干泪痕残欲传心事独语斜阑难难难人成各今非昨病魂常似千秋索角声寒夜阑珊怕人寻问咽泪妆欢瞒瞒瞒未几以愁怨死又放翁尝过一驿见题壁一诗云玉□蟋蟀□清夜金井梧桐辞故枝一枕凄凉眠不得呼灯起作感秋诗询之知是驿卒女遂纳为妾未半载夫人逐之妾赋生查子词云只知眉上愁不识愁来路深院有芭蕉阵阵黄昏雨晓起理残妆整顿教愁去不合画春山依旧留愁住遂别夫爱妻见逐于母爱妾复见逐于妻放翁家室之间何多不幸欤　　王彦龄妻舒氏
按词话王齐叟字彦龄任侠有声爱唱望江南词娶舒氏女亦工篇章以使酒忤翁逐之竟致离绝而夫妇之好元无乖戾舒在父母家一日行池上怀其夫作点绛唇曲云独自临流兴来强把阑杆凭旧愁新恨耗却年时兴鹭散鱼潜烟敛风初定波心静照人如镜少个人儿影　　元
　　真真
按篔谷笔谈姚文公为承旨时一日玉堂燕集声伎毕奏有真真者操南音公疑而问之泣对曰妾建宁人西山裔也父司管库于济宁坐盗用县官财卖妾以偿遂流落倡家公悯之遣使白丞相三宝奴为落籍且谓翰林属官王杕曰汝无妻以此姬配汝吾即其父也赀装皆出于公杕字杕华后官至翰林待制　　吴氏女按郑禧春梦录城之西有吴氏女生长儒家才色俱丽琴棋诗书靡不究通大夫士类称之其父早世治命宜以为儒家室女亦自负不凡余今年客于洪府一日媒妪来言女家久择婿难其人洪仲明公子戏欲与余求之余辞云已娶不期媒妪欲求余诗词达于女氏余戏赋木兰花慢一阕一日女和前词附媒妪至乃曰吴氏之族见此词喜称文士之美但母氏谓官人已娶不可然女独怜余之才赓唱迭和复命乳母来观且述女意喜欲虽居二室亦不辞也嘱余托相知之深者求启母意归余然余在城之日浅相知者少谩嘱意山长吴槐坡者往说其母终亦不从有周氏子惧余之成事挟财以媚母氏母乃从周遂纳其定礼女号泣曰父临终命归儒生周子不学无术但能琵琶耳我誓不从周氏因佯狂掷冠于地母怒殴之女发愤成疾病且笃母乃大悔惧逆其意即以定礼付媒妪以归于周然女病竟无起色因以书遗余曰妾之病实为郎也若生不救抱恨于地下料郎之情岂能忘乎临终又泣谓其青衣名梅□者曰我爱郑郎生也为郑死也为郑我死之后汝可以郑诗词书翰密藏棺中以成我意未几果卒呜呼文君之于相如自昔所难而况夫妇之间多才相配世之尤难者乎夫以女子之才如是而怜余之才又如是齐眉相好唱和百年岂非天下之至乐者乎而况其家本丰殖复有赀财者哉乃厄母命之不从发愤成疾抱恨而死嗟夫红颜胜人多薄命亘古如斯而况才色之兼全者乎惊彩云之易失痛黄壤之相遗亦徒重余之临风悒怏耳恨何言哉抑余非悦于色也爱其才也感其心也今录往来词翰于后览者亦必昭余之凄怆也丁巳岁二月念六日余寄木兰花慢云倚平生豪气冲星斗渺云烟记楚水湘山吴云越月频入诗篇菱花皎洁剑光零乱算几番沉醉乐生前种仙人瑶草故家五色云边芙蓉金阙正需贤诏下九重天念满腹琅玕盈襟书传人正韶年蟾宫近传芳信姮娥娇艳待诗仙领取天香第一纵横礼乐三千翼日女氏和云爱风流俊雅看笔下扫云烟正困倚书窗慵拈针线懒□书篇红叶未知谁系慢踌躇无语小阑前燕子知人有意双双飞度花边殷勤一笑问英贤夫乃妇之天恐薛媛图形楚材兴念唤醒当年累累满枝梅子料今生无分共坡仙赢得鲛绡帕上啼痕万万千千二月念九日女密令乳母来观三月一日再赋前腔云望垂杨袅翠帘试卷小红楼想琼佩敲霜鸾妆沁粉越样风流吟怀自怜豪健洒云笺醉里度春秋有唱还应有和纤纤玉映银钩犀心一点暗相投好事莫悠悠便有约寻芳蜂媒纔到蝶使重游梅花故园憔悴揖东风让与古梢头况是梅花无语杏花好好相留女氏再和云看红笺写恨人醉倚夕阳楼故里梅花纔传春信先认儒流此生料应缘浅绮窗下雨怨共云愁如今杏花娇艳珠帘懒上银钩丝萝乔树欲依投此景两悠悠恐莺老花残翠消红减辜负春游蜂媒问人情思无缘应只低头梦断东风路远柔情犹为迟留余观所和两词其才情标致岂易得哉此余所以深不能忘也再赋诗三首云银笺为恨奈情何料得情深敛翠蛾须信梅花贪结子东风着意杏花多翠袖笼香倚画楼柔情犹为我迟留何时共个鸳鸯字吟到东风泪欲流两才相遇古来难重写芳情仔细看莫待后时空自悔不如开取舞双鸾吴氏和云慈亲未识意如何不肯令君画翠蛾自是杏花开较晚梅花占得旧情多残红片片入书楼独倚危阑觉久留可惜才高招不得红丝双系别风流今生缘分料应难接得新诗不忍看谩说胸襟有才思却无韩寿与红鸾诗尾又系数语云屡蒙佳什珍藏箧笥福浅缘悭不成好事母命伯言不期违背一片真情番成虚意勤读诗书好图名利故里梅花依然夫婿数语赠君盈盈垂泪余复为俪语以寄遗恨因达于女氏云切以诗书相遇罕见于夫妇之间词翰先投乃求于声臭之表字含玉润韵染兰香怅故里之梅花纔传春信比芳园之杏□无奈风僝复令乳母来观预遣女媒通好谓先君已定犹遗在耳之言矧才子如斯不忝齐眉之愿倘得百年而谐老虽居二室而不辞妙语难忘芳心可掬既窈窕之慨然许郑何圣善之必欲从周事既相违分亦何浅幕底阻牵于红线石上空磨于玉簪谁令慵暴之男强投雁币痛失文章之婿怒掷蝉冠脉脉春愁盈盈妆泪念欲挟文君而夜遁终不忍为竟辜杜牧之春游实成深恨犹劝诗书之勤读极知恩爱之愈深嗟伉俪之无缘徒唱酬之相与此日落花愁里去遥想芳尘它时折桂月中归必贻后悔兹凭四六用表再三愿深思贤父之言庶免抱终身之叹难期面叙幸冀心融又续以诗云画梁双燕舞轻尘只见新诗不见人夜夜相思飞蝶梦东风着意杏花春风流才思古难全若得相逢不偶然有约绿杨门下过珠帘半卷露婵娟吴氏答书云伏以锺天地之秀气伟矣儒人含闺合之芳情孤哉幼女两才相遇方图结于红丝一语败盟又空成于画饼诗词寄恨蜂蝶传情先人之遗训昭昭曾已告母慈母之严命切切乃不谅人郑郎将故里之梅花憔悴周子恋芳园之杏□娇羞齐眉之好已休众口之辞不息龟占未吉雁币辄修经史不得闻琵琶奚足听鸳鸯枕上夜夜相思蝴蝶梦中时时欢会深沉院宇无路可求寂寞帘栊有缘终遇虽后死幼玉也寻柳氏奈今生文君未识相如勒此申酬伏祈丙照复和前诗二首云才高岂肯困泥尘雁塔名香第一人却笑此生缘分浅可怜辜负两青春琴棋书画艺皆全一段风流出自然院宇深沉帘不卷想君难得见婵娟是日吴氏又寄绣领呈其工夫精巧云此是十年工夫所绣者余复作诗云领中垂绣蹙双鸾幼小工夫此最难日久罗襦香欲褪多情拆寄郑郎看落花时序易消魂忍看云笺沁粉痕近日厌厌香玉瘦可怜和泪倚重门绣线慵拈梦乍醒风流谁画柳眉青琵琶声里昭君怨莫向它时不忍听嫩柳娇依道韫家东风何事苦惊鸦流莺欲去频回首尽日愁肠恼落花吴氏答书云某早忽然洪奶至欲遣一书奈家事冗多竟弗克报午间再辱云笺披味恍如会晤中间此事苦为母氏所阻乃故佯狂数日周子稍缓其事但两受凌辱气愤成疾不离枕席恐天不假年抱恨而死亦为君耳如天从人愿因缘有在此事尚可成就中间多感十一安人恩意如三五日病可却至洪府相谢亦可以见兴言至此悲涕涟涟先生千金之躯不可因妾致疾但以坚心为念好事亦不在□忙衷肠非笔可尽切祈尊照又诗二绝云泪珠滴滴湿香罗病里香肌瘦减多怪得夜来春梦浅不知今日定如何青衣扶起鬓云偏病里情怀最可怜已自无气力强□纤手写云笺吴氏临终答书云哀哉古人云春蚕到死丝方尽蜡烛成灰泪始干诚哉是言也一自女媒通好之后妒情之辈登妾门者其说不一有云先生贫者有云子多者有云妻妒者妾闻之若风过耳但以真心相守而母与伯以妾才艺俱全不可为人次妻周子又挟财以媚母氏遂以一书为定妾泣涕不已两被母责以致成病而相思之情又何可胜言念欲相奔百计不可而此病愈危昨日两奉佳音且喜且泣母氏今已作噬脐之悔但妾魂飞靡定神乱不常虽师巫医卜无所不至而病略不减先生自宜将息更无以妾为念以郎之才不患无美色之妻以妾之命真恐不见有才之郎若此生不救抱恨于地下料郎之情岂能忘乎然妾之死无身后之累郎若成疾则故里梅花青青梅子将倚之谁乎倘得病除必得相见临终哽咽不知所处吴氏既没余以文寄祭云呜呼昆山玉树阆苑琼葩岂人间之凡植敻独冠于仙花储芳绝艳吐日春华祥云为盖皓月为家俄骤惊为怪雨瘗遗彩于尘沙悲玉鸾而自惜愁翠凤而空嗟呜呼哀哉玉容如在瑶佩何之生也何待死也何为染芙蓉以为色裁锦绣以为诗琴弹绿绮兮冰雪为丝画铅粉泽兮烟霞为姿牙签缥帙兮融融奥旨纹楸玉子兮了了元机闺房之秀谁其似之谢家柳絮讵足方斯余也惜年冉冉负志奇奇投鲸竿兮学海之惊涛透翠衣兮词苑之葳蕤鹢风孤退鹏云自垂楚山古木湘水芜祠泣娥英兮愁牵翠衣吊灵均兮空抱琼芝悠悠徒返渺渺遐思抱英怀之未擢忽窈窕之相知始之以女媒而通好申之以乳母而传书是耶非耶物理茫茫色可得而有兮才孰俪而孤芳形不可得而见兮心殷殷而愈彰迨夫女梦之初觉余亦揽涕而成章胡言路阻莫奠壶觞千古万古遗恨空伤又悼亡吟二首云特写青笺几往来佳人何自苦怜才伤心春与花俱尽啼杀流莺唤不回相见愁无奈相思自有缘死生俱梦幻来往只诗篇玉佩惊流水瑶琴怆断弦伤心数行泪尽日落花前余召箕仙卜问得一词云缘惨双鸾香魂犹是多迷恋芳心密语在身边如见诗人面又是柔肠未断奈天不从人愿琼销玉减梦魂空有几多愁怨四月朔余再调木兰花慢云任东风老去吹不断泪盈盈记春浅春深春寒春暖春雨春晴都来助与诗人兴更落花无定挽春情芳草犹迷舞蝶绿杨空□流莺元霜着意捣初成回首失云英但如醉如痴如狂如舞如梦如惊香魂至今迷恋问真仙消息最分明后夜相逢何处清风明月蓬瀛是日再召箕仙一道童降笔词云今日瑶池大会群仙不肯来临真华传语郑郎君记得相嘲妒行好个木兰花慢休题相契分明君还要问那香魂正在仙宫听命吴氏之母痛忆之甚亦死一子年长不慧移居乡村此真可惜哉余又作哀文云呜呼茫茫九泉爱莫起之灵之容忽有远矣中心藏之何日忘之灵之心其可忘乎蛜蝛在堂蟏蛸在户灵之家荡然矣天长地久恨无绝期灵之恨其可绝乎使灵之至此者谁之咎欤母氏之无明见伯氏之无理言也当是时二老果无允余之意姑舒徐数日而异图择婿谁得而间之矧先君之治命若见之昭昭者乎龟占未吉雁币□修其灵之死在此而不在彼也灵之容固不可得而见之矣灵之恨灵之心与余相悲怏者果无幽冥之隔也耶余尝过灵之家但见门掩夕晖兮草沿□而春色怜人疑为我而来兮空仿佛乎灵之魂独在也吾意灵飘霞佩于太清兮拟群仙于瑶池逶迤而不忍去兮欲与余而追随余因知灵之同心兮虽同往而何辞忽返魂乎故乡兮念众雏之无依灵书勉余以自爱兮何既死而忽遗繄母氏之念而死兮谅虽悔而曷追余于义未可以死兮则亦付修短之有期呜呼畴昔之夜忽有拥余髻而泣者非灵也耶恍一梦之惊觉空伏枕而涟漪怆余怀之□结重抑愤之哀词母知天知有知无知吾独自知尔呜呼哀哉友人共阅此女词情事迹可伤作诗悼之云结发因缘岂偶然如何契阔便登仙可怜一点真才思辜负韶华二十年磊落襟怀亚淑真琴棋书画更超伦惜哉周郑番成怨底不当初早嫁人女子文章天下少男儿才学岂应无满怀空有诗书料负卿卿旦夕呼不见佳人亦可伤伤他非命为才郎杏花梦断春风晓空把新诗写数行黄子侑敏读之有感云春楼珠箔卷东风几度偷弹泪粉红艳质岂期黄壤隔香魂应逐彩云空解将遗事留身后尽忘前言在耳中杏□梅花俱一梦悠悠深恨锁幽宫汪庭材子才云犀心兔□屡通津未识嫦娥一面新兴尽故园梅已谢情留别坞杏初春将身轻许志虽失在耳不忘言可遵生死幽冥千古恨临风披阅为伤神徐子文天和黄韵云杏花初破怯春风未识芳心一点红词翰往来传意密死生梦幻转头空素知分浅鸳帏里预许名魁雁塔中杳杳幽魂何处□真华消息报仙宫先生沈君清和黄汪韵云落花一扫夜来风枉驾相思寄断红梅信日闻鱼水远杏香还逐燕泥空情怀琴瑟千春恨怨入琶琵一梦中门掩满庭诗思远令人惆怅馆娃宫仙境何由一问津但吟佳句觉清新不知中道梦中梦如坐上阳春复春空想彩鸾缘有分可怜司马意难遵白头老去吟犹苦羡尔忘形似有神按真子述后序昔孔子系周易其辞有曰言行君子之枢机也枢机之发吉凶荣辱之主也是以子张问行孔子则以言忠信行笃敬者答之其学干禄也孔子又以言寡尤行寡悔者告之盖一言一行實乃君子立身之大节可不慎与今卫阳郑天趣读圣人之书将以为禄仕也其未遇时尝馆于洪氏舍而城之西吴氏女与之有文学之好天趣乃以其往来诗词书翰编为春梦录以示于人且自为之序言其女之心甘为二室痴小女子不能持其志而轻身以许人固多有之矣天趣以为得之如俯拾地芥吁其愚之不可及也今观其初达女词则有嫦娥娇艳待诗仙之语實所以挑之也而女氏以薛媛图形寄南楚材事而和之有云料今生无分共坡仙亦可谓止乎礼义者矣郑子当于此时灰心可也乃复怀眷眷既有梅花故园憔悴杏花好好相留之词反不如闻早舞双鸾之句心迹显然而谓之乐而不淫可乎女答之则曰恐君难得见婵娟盖已有截之之意矣于是天趣复有俪语以贻之者夫妇之称齐眉之好又曰念欲挟文君而夜遁终不忍为既念之矣其心果不忍为之乎特欲为之而不能耳且如此女动心拂性乱其所为违母之命持不嫁凡子之说以至殒其躯而弗悔实天趣导之也其罪容可隐乎且序又曰况其家本豊殖而有资财者乎吁此一言足以见其贪恋之心而惑之甚者也又曰余非悦其色也爱其才也非徒爱其才也感其心也愚独以为非徒爱其才也實贪其财也非徒感其心也寔慕其色也文中子曰一夫一妇庶人之职也今天趣有妻在室有子在抱而犹寓人门馆苟慕妻子则何以少艾为而况锺于情形于言言之不足又从而□叹之者乎听其言也则有逾东家墙而搂其处子之心欲其言不寡尤也难矣言之忠信者如是乎观其行也盖欲淫于新昏而弃其旧室也要其行不寡悔也难矣行之笃敬者奚取焉吴氏母之不从正也其女之思可哀也哉女子之情固不足取惜乎天趣学而优则仕者也顾其言行若斯士君子立身之大节已亏宜乎不容于尧舜之世诗云女也不爽士贰其行士也罔极二三其德郑子吴姬皆有之矣噫春梦一录非所以为荣實所以为辱迨其前程之谶未知果天趣之笔否若果天趣之笔余不得而助其凄怆也遂复为俪语以断其后虽曰刺时亦自难之也非徒能言之亦允蹈之也盖闻有德者先须正己无瑕者可以戮人事宜变通时有可否爰观郑子错爱吴姬才美虽可夸名教未足数广文先生官独冷斐然成章深闺少女娇复痴喜而不寐有唱还应有和多才又遇多能公子得之于辞婚既慎其始佳人自嗟于薄命鲜克有终胡为恋杏□之娇羞而欲弃梅花之憔悴双鸾早舞岂能乐尔妻孥一雁传书安可便为夫妇毋乃养小而失大未免弃旧而怜新为之也难言之非怍彼美人之多情无定宁不动心而先君之治命是遵亦有立志婵娟难见珠帘故懒上于银钩信礼不持罗襦乃拆寄于绣领苟甘心于二室實屈己于偏房不以正兮岂能□于琴瑟斯为下矣空寄怨于琵琶祗自辱焉未之思耳然女子之嫁也故母氏而命之若曰无缘或云非偶周郑等耳亦何亲而何疏秦晋辅之当别卜而别选章台柳乃肯攀折遂负仓庚之好音洛阳花是处芬芳竟与鸳鸯而同梦既失自生之慈爱空能守死之遗言女不爽而死无名士罔极而贰其行暗求凤也郑亦不能无罪焉强委禽焉周当分受其责也伤中道人伦之废叹前程事业可知慕文章而论其财斯人之过也哀窈窕不淫其色夫我乃行之昔幼卿结发以求亲月如有约若倩女离魂而觅婿云本无心夫居鳏者尚不忍为而得偶者何须多爱纵横礼乐三千字因此作虚名寂寞金钗十二行付之于分定虽故获乘轩之宠鹤然终愧钓渭之非熊叹龙虎榜之方登奈凤凰池之遽夺若是彼夫之愚得似非君子之所为春事悠悠总是绿杨风后絮秋阳皓皓依然丹桂月中花常拟闲人事贵人空嗟好事成虚事古既有春秋之作今何无月旦之评饶舌以言餂宁甘得罪于郑如心而为恕幸然行归于周倘或反身而诚庶几克己复礼彼丈夫也吾何畏彼哉舜何人哉有为者亦若是不揣小子之狂简聊布箴规尚赖达人之大观特加斥正　　卢孝妻祝月英
按耳谈尤仁卿业堪舆言尝游昌平为宦家某卜牛眠地以葬母开圹已有紫漆棺而丹漆书其前方漆凸起木上□□盖亦妇墓而其夫为文志之仁卿尚能记其略云某里人卢孝妻祝氏月英父某母某孝始聘其姊姊为权力者夺去父母以英续盟英貌庄性慧事舅极礼敬女工经史音乐皆能精晓日不废书夜必刺绣夫妇唱随未尝离舍偶患泻而前势力者复欲谋夺英鹰犬之客平起风波英愤恚火郁暴死归孝三年年二十一岁惊魂两飞不知离合死不知生生何以知死尽力营葬恨无再遇之期血泪如麻不能止息散衣十九件皆英手刺花鸟人谓画工不如并其生平玩好悉以归冥至正二年某月日夫卢孝撰宦家知地好因以母棺垒其上　　段功妻阿
按滇载记红巾既退梁王深德段功以女阿妻之奏授云南平章功自是威望大着于西南梁王曲意奉之功恋恋不肯归国其大理夫人高氏促之归既而复往其臣杨智张希乔留之不听既至善阐梁人私语梁王曰段平章复来有吞金马咽碧鸡之心矣盍早图之梁王始启疑于平章密召阿主命之曰亲莫若父母宝莫若社稷功今志不灭我不已脱无彼犹有他平章不失富贵也今付汝以孔雀胆一具乘便可毒殪之主潸然不敢受命夜寂人定私语平章曰我父忌阿奴愿与阿奴西归因出毒具示之平章曰我有功尔家我趾自蹶伤尔父尚尝为我裹之尔何造言至此三谏之终不听明日邀功东寺演梵至通济桥马逸因令番将格杀之主闻变失声哭曰昨暝烛下纔讲与阿奴云南施宗施秀烟花殒身今日果然阿奴虽死奴不负信黄泉也欲自尽梁王防卫万方主愁愤作诗曰我家住在雁门深一片闲云到滇海心悬明月照青天青天不语今三载欲随明月到苍山□我一生路里彩锦被
名也
吐噜
可
怜也
吐噜
段阿奴施宗施秀同奴歹
歹不
好也
云片波潾不见人押
不芦
北方起死
回生草名
花颜色改肉屏
骆驼
背也
独坐细思量西
山铁立霜潇洒
铁立
松林也

　　刘翠翠
按剪灯新话翠翠姓刘淮安民家女也生而□悟能诗书父母不夺其志就令入学同学有金氏子名定与同岁亦聪明俊雅诸生戏之曰同岁者当为夫妇二人亦私自许金生赠翠翠诗曰十二栏干七宝台春风随处艳阳开东园桃树西园柳何不移来一处栽翠翠和之曰平生每恨祝英台怀抱何为不早开我愿东君勤用意早移花树向阳栽已而翠翠年长不复入学父母为其议亲□悲泣不食以情问之初不肯言久乃曰西家金定儿已许之矣若不相从有死而已誓不登他门也父母不得已而听之遂卜日结婚凡币帛之类羔雁之属皆女家自备迎婿入门二人相得之乐虽翡翠之在赤霄鸳鸯之游锦水未足喻也未一载张士诚兄弟起兵高邮尽陷淮东诸郡翠翠为其部下李将军者所掠至正末士诚纳款元朝愿奉正朔道途始通行李无阻生于是辞别内外父母愿求其妻星霜屡移囊橐又竭然而此心终不少阻草行露宿丏乞于人仅得达湖州时李将军方贵重用事威焰隆赫生伫立门墙踌□窥伺将进而未能欲言而不敢阍者怪而问焉生曰仆淮安人也丧乱以来闻有一妹在于贵府今不远千里至此欲求一见非有他也阍者曰然则汝何名姓妹年貌若干吾得一闻以审虚实生曰仆姓刘名金定妹名翠翠识字能文当失去时年始十七以岁月计之今二十有四矣阍者曰府中果有刘氏者淮安人也年二十余识字善为诗性又慧巧本使宠之专房汝言信不虚吾将告之于内汝且止此以待遂奔走入告须臾令生入见将军坐于厅上生再拜而起具述其由将军武人也信而不疑即命内竖告翠翠曰汝兄自乡中来此当出见之翠翠承命而出以兄妹之礼见于厅前不能措一词悲哽而已将军曰汝既远来道途疲倦且于门下休息吾当徐为之所即赠新衣一袭设帷帐于门西小馆令生处焉翌日谓生曰汝妹既能识字汝亦通书否生告以业儒将军太喜委以记室之任生性既温和益自简束上下咸得其欢将军大以为得人待之甚厚然而生之来此本为求访其妻一见之后不可再得闺阁深远内外颇严欲达一意终无间可乘荏苒数月时及授衣西风夕起白露为霜生独处空斋终夜不寐乃成一诗曰好花移上玉栏杆春色无缘得再看乐处岂知愁处苦别时容易见时难何年塞上重归马此夜亭中独舞鸾雾阁云烟深几许可怜辜负月团圆诗成题于片纸拆布衣之领而缝之以百钱纳于小竖嘱其持入付于吾妹令其缝纫将以御寒小竖如言翠翠解其意拆衣而见诗大加伤感吞声而泣别为一诗亦缝于衣领之内付出还生诗曰一自乡关动战锋旧愁新恨几重重肠虽已断情难断生不相从死亦从长使德言藏破镜终教子建赋游龙绿珠碧玉心中事今日谁知也到侬生得诗知其以死许之无复致望但愈加抑郁遂感沈疾翠翠闻之请于将军始得至□前问候而生病已亟矣翠翠以臂扶生而起生引首侧视凝泪满眶长吁一声奄然死于其手将军怜之葬于道场山麓翠翠送殡而归是夜得疾不复饮药展转衾席将及一月一旦告将军曰妾弃家相从已得八载流离外郡举眼无亲止有一兄今又死矣病不能起乞埋骨兄侧使黄泉之下庶有依托不至作他乡孤鬼也言尽而卒将军不违其意附葬于生坟左宛然东西二丘焉
　闺恨部列传四
　　明
　　税家妻周氏
按泾林杂记洪武中南京扬子江边税家妻周氏有姿色金山寺僧惠明密使一婆子常送花粉等物往来甚熟夫出外周氏唤婆子同眠婆子潜将僧□一置榻下夫归见僧□谓周氏有私于僧妇不能辨竟出之周时年二十二已生子岁余矣临去作歌曰去燕有归期去妇长别离妾有堂堂夫妾有呱呱子撇此夫与子出门欲何之有声空呜咽有泪空涟洏百病皆有药此病谅难医丈夫心翻覆曾不记当时山盟与海誓瞬息且推移吁嗟一妇女方寸有天知惠明乃畜发托媒娶之生一女异日惠明抱女戏曰我无良计安得汝母周氏笑问何谓惠明以夫妻情厚吐之不疑周氏遂击登闻鼓声冤上亲鞫得实惠明凌迟同房十僧绞余僧六十名俱边远充军　　祖氏女按泾林杂记洪武中有龙生者本建康人远祖仕宋为京官从隆佑孟太后南迁留家江右子孙蕃衍世守诗书生行第八早慧六岁能诵诗九岁晓属对作五七言绝句诗皆可观生有姑适祖氏者特爱生生往来姑家甚熟祖有异母兄弟同居各爨兄殁惟嫂陈氏及二子三女存长女次女皆适人惟幼女在室绝有姿容长生三岁生虽少年颖敏而驯谨不好弄且善伺人故氏一家闻生来莫不欢喜女亦视生如兄弟不复回避女母闻生姑称生聪敏好学深欲婿生女亦眷眷属目祖中庭植凤尾一株已百年生吟啸其侧女窥无人出就生凤尾下谓生曰老母闻令姑说子聪明欲以我结好我亦愿为子妻第未审子父母之意然否生应曰得子为配足慰平生因指凤尾誓之曰若事成开花结子事若不成根枯叶死誓毕散去生盘桓祖氏大小悦之女尤敬慕尝亲奉茶与生生取茶戏曰茶已吃矣不患不成家人闻之亦不问也女家贫未尝有缯纩之饰粉黛之施而荆钗裙布无垢污下至足缠亦洁白如雪兼之赋性和柔女红尤为一族冠二嫂酷妒之女不较也生重其为人伉俪益切会生姑与陈妯娌参商阳为从臾阴实阻之故生父母犹豫而生与女俱不知也迁延岁月生既冠去事举子业女家踪迹遂稀然女念生未尝去怀惟母知其情喻之曰我又遣人往彼谈汝姻事早晚当有定议汝勿忧煎自损逾时生至虽主姑家而意在于女留数日二嫂俱归宁女独纺小楼上楼下一深巷通后园巷半砖砌磴道以登生从园中还闻女纺声径奔女所女见生来喜气溢面辍纺叙礼与生对坐且纺且谈因以己年庚告生使生推筭卜其谐否又与生话家事甚悉生感其意口占一诗赠之诗曰曲栏深处一枝花秾艳何曾识露华素质白攒千瓣玉香肌红映六铢纱金铃有意频相护绣幄无情苦见遮凭仗东皇须着力向人开处莫教差女不甚读书识字而已语生曰子宜解说俾我闻之生一一敷绎其义女笑曰他日得侍帏房子必教我我虽愚暗久当能之生曰以子慧心学之易易因代为答诗曰深谢韶光染色浓吹开准拟倩东风生愁夕露凝珠泪最怕春寒损玉容嫩蕊折时飘蝶粉芳心破处点猩红金盘华屋如堪荐早入雕栏十二重生复缕缕为详诗意女曰尝闻子才调敏捷今观信然使我倾仰弥切因目生久之曰子决非庸人后当贵显我欲以蒲柳之质为托非有他也以父早亡母年渐老长兄书写公门次兄陷身吏役二嫂悍恶子所深知但得远离凶犷获托丝萝子纵无官不为命妇亦不失为士君子妻万一流落俗子手中有死而已惟子念之图之生自初悦其貌不料其志识若此自是拳拳婚议惟恐蹉跎俄而女兄果以吏败家事亦落生父母遂无意缔盟生私作长歌一篇寄焉歌曰我昔正髫年笑骑竹马君□边手持青梅共君戏君身似玉颜如莲爱我聪明耽笔砚鸑鷟文章紫骝健风鬟雾鬓绯染唇凤尾丛边几回见层楼窈窕洞房深春纤缕缕抽冰线蹇修不来奈若何罗带同心竟乖愿绣襦甲帐隔天涯未解离魂学张倩君知许嫁谁人家我行射策黄金殿回首清河梦寐中目断巫山泪如霰一日女母留姻戚家二嫂寻衅与女大□女深处闺阁性复良善莫敢出言然心不胜愤兼之良缘断绝憔悴无聊是夕竟自缢于楼上母归哭之恸手自洗殓于胸前得一绣囊密贮杏笺一幅视之乃生所寄诗也母不违其意仍置棺中生闻女死托以省姑走吊焉至则玉殒花飞将入木矣生涕泣如雨悲不能堪送归葬所掩圹成坟而归后数年生果高科历要职烜赫于时虽别娶妻妾意不忘女常与天师无为真人论鬼神偶及女事真人见生切切为飞章拔之数日生梦女曰妾从辞世二十余年阴府查籍以妾当生三子寿至六十数未克终卒于非命俾再为女人了其夙业而昨蒙真人道力天符忽下今往河南府洛阳县在城胡氏家为男子矣感君深爱生死不忘但恨无以奉报耳然君当富贵位极人臣福寿丰隆子孙昌盛言讫拜谢而去行数步复回顾云郎善自珍妾永逝矣倏然而灭既觉殆无以为怀遣人往女家视凤尾枯死已数年矣生遂作哀凤尾歌云有草有草名凤尾仙人种在丹山里世间百卉避芳菲珊瑚宝树差堪比鬖□绝似凤凰翎号以佳名同凤称海上行迟珠露湿洞箫品彻彩云停娟娟旎旎犹贞静琉璃刻叶琅玕柄九苞健翮时下来五色奇文烂相映日影照耀晴筛金盛夏翛翛风满林艳阳不作桃李态晚岁实坚松柏心华堂清处摇新翠曾与飞琼翠阴会倚丛未许蹔偷香指树惟期终作配那知万事总非真幽芳淑质俱成尘绮槛灵根凋百岁绣房丽色殒三春凤兮偶作来过此弄玉台倾凤尾死鸳鸯瓦落野棠青孔雀屏攲土花紫感时抚旧恨悠悠碧羽琼蕤万古休败砌颓垣蛩吊月荒烟老树鸟啼秋花草重栽春又绽镜破钗离永分散因歌凤尾寓深衷留与多情后人叹　　张璧娘
按情史类略林生子真读书乌石山房往返里巷间有一姝素服淡妆倚门露半面曰徐徐行谁氏郎君耶林愕然大惊且口噤猝无可语行道之人复沓至目招而过之阳顾侍儿言他事侍儿心知微指志其居归令覆往通殷勤因访邻妪知为张璧娘张璧娘者良家女也于归半载夫亡璧娘光丽艳美妖冶动人里中少年闻其新寡竞委币焉张皆不受独窃从户窥林心悦而好恐不得当也张所居后即山山上折而数十步即林读书处张即期以旦日踏青来会当是时载酒游者趾相错也张出适与诸游者会诸游者薄而观之林亦混杂其中各自引嫌不交一语而归林□□不自得乃赋诗云秋波频转瞥檀郎脉脉低徊暗断肠只为傍人羞不语缟衣缥缈但闻香张所居妆台之上又有复阁枕山麓甚秘先是林遣侍儿至张所张阴教置之是夕张使侍婢引林匿复阁中夜静张篝灯至遂为长夜之欢平明林从山麓而去如是者累月而张亦时诣林读书山房无何林移家临汀就父公署临别之夕不复与言但与张极欢痛饮而已明日登车径行久之张始知林去远忽忽若有所亡又以林去不为一言轻负其德感想懊恨遂成沉□因为诗一章以寄林云黄消鹅子翠消鸦簟拂层波帐九华裙帛褪来腰束素钏金松尽臂缠纱□前弱态眠新柳枕上回鬟压落花不信登墙人似玉断肠空盼宋东家林得诗始知张病惟日饮泣而已因□入会城者附书问起居且与为约而张于数日前死矣使者归言其状林失色投地几不自胜因作悼亡诗二绝明年林自临汀归闽逡巡张所居尘网妆楼燕鸣故垒而张已埋玉西郊矣自是不复读书旧馆复赋感旧诗二章曰落梅到地夜无声挂空□碎月明徙倚朱栏人不见双悬清泪听寒更梅花历落柰愁何梦里朱楼掩泪过记得去年今夜月美人吹得笛声多璧娘素善音而尤善吹箫往诣林书房曾倚梅三弄故林诗及之　　王琼奴
按泾林杂记琼奴姓王氏字润贞常山人二岁而父殁母童氏携琼奴适富人沈必贵沈无子爱之过己生年十四雅善歌词兼通音律言德工容四者咸备远近争求纳聘焉时同里有徐从道刘均玉者请婚尤切徐子苕郎刘子汉老皆仪容秀整且与琼奴同年徐华胄而清贫刘暴富而白屋犹豫迟疑莫之能定一日谋于族人之有识者曰择婿为重教之治具召二生而自试之乃于二月花辰张筵会客里中名胜咸集于庭均玉从道亦各携子而至汉老虽人物整然而登降揖让未免矜持苕郎则衣冠朴素举止自如沈之族长有耕云者号知人一见二生已默识其优劣矣乃指壁间所挂惜花春起早爱月夜眠迟掬水月在手弄花香满衣四画使二生咏之汉老恃富懒事诗书闻命睢盱久而不就苕郎从容染翰顷刻而成其咏惜花春起早云胭脂晓破湘桃露重荼蘼香雪落媚紫浓遮刺绣窗娇红斜映秋千索辘轳惊梦起身来梳云未暇临妆台笑呼侍女秉明烛先照海棠开未开爱月夜眠迟云香肩半□金钗卸寂寂重门锁深夜素魄初离碧海壖清光已透朱帘罅徘徊不语倚阑干参横斗落风露寒娇娃低语唤归寝犹过蔷薇架后看掬水月在手云银塘水满蟾光吐嫦娥夜入冯夷府荡漾明珠若可扪分明兔颖如堪数美人自挹濯春□忽讶冰轮在掌中女伴临流笑相语指尖擎出广寒宫弄花香满衣云铃声响处东风急红紫丛边久凝立素手攀条恐刺伤金莲怯步嫌苔湿幽芳撷罢掩兰堂馥郁馨香满绣房蜂蝶纷纷入窗户飞来飞去绕罗裳均玉见汉老一辞莫措大以为耻父子竟不终席而返于是四座合词称美而苕郎之婚议遂成既纳聘必贵以爱婿故招置馆中偶童氏小恙琼奴方侍汤药而苕郎入问疾避弗及乃相见于母榻前见琼姿容绝世出而私喜封红笺一幅使婢送于琼琼拆之空纸也因笑成一绝以答苕曰茜色霞笺照面匀玉郎何事太多情风流不是无佳句两字相思写不成苕郎持归以夸于汉老汉老方恨其夺己配也以白均玉均玉不咎子之无学反切齿于徐沈诬以阴事俱不得白徐戍辽阳沈戍岭表全家俱往诀别之际黯然销魂观者无不下泪自此南北各不相闻已而必贵谢世家事零落惟童氏母女在萧然茅店卖酒路旁虽患难之中琼奴无复昔时容态而青年粹质终异常人有吴指挥者悦之欲娶为妾童氏以既聘辞吴知其故遣媒谓曰徐郎辽海从戍死生未卜纵幸无恙安能至此成婚乎琼不听吴遂以势凌之童氏惧与琼谋曰苕去五载音问杳然汝之身事终恐荒唐矣矧他乡孤寡其何策以拒彼彪悍乎琼泣曰徐本为儿遭祸背之不仁儿有死耳因赋满庭芳词以自誓云彩凤分群文鹓失侣红云路隔天台旧时院落画栋积尘埃有玉京离燕向东风似诉悲哀主人去卷帘恩重空屋亦归来泾阳憔悴女不逢柳毅书信难裁叹金钗脱股宝镜离台辽阳郎去也甚日重回丁香树含花到死肯傍别人开是夜自缢于房中母觉而救解良久方苏吴指挥者闻之怒使麾下碎其酿器逐去他居欲折困之时有老驿使杜君常亦常山人必贵存日颇与相善怜童氏孤苦假以驿廊一间而安焉一日客有戎服者三四人投驿中杜君问所从来其人曰吾侪辽东某卫总小旗差往海南取军蹔此假宿耳值童氏偶出帘下中一少年特淳谨不类武卒数往还相视而凄惨之色可掬童氏心动因出问之对曰苕姓徐浙江常山人幼时父尝聘同里沈必贵女未婚而两家坐事谪戍不相闻者数年矣适因入驿见妈妈状貌酷与外母相类故不觉感怆非有他也童氏复问沈家今在何处厥女何名曰女名琼奴字润贞联亲时年方十四以今计之当十九矣第知戍海南忘其所寓州难以寻觅童氏入语琼奴琼曰若然天也明日召至室中细问之果苕郎今改名子阑矣尚未娶童氏大哭曰吾即汝丈母汝丈人已死吾母女流落于此出万死已得再生不图今日再能相见遂白于杜及苕之同伴众口嗟叹以为前缘杜君乃率钱备礼与苕毕姻合□之夕喜不胜悲琼奴诉其哀怀因诵杜少陵夜阑更秉烛相对如梦寐之句苕抚之曰毋伤姑俟来年挈尔同归辽东耳既而苕同伴有丁总旗者忠厚人也谓苕曰君方燕尔莫便抛离勾军之行吾辈分任之君善抚室于此相待苕置酒饯别诸人既去吴指挥者缉之愈怒以逃军为名捕苕于狱杖杀之藏尸于□内亟令媒恐童氏曰彼已死可绝念矣吾将择日舁桥相迎如复距违定加毒手琼奴使母诺之媒去谓母曰儿不死必为狂暴所辱将俟夜引决矣母亦无如之何是晚忽监察御史傅公到驿琼奴仰天呼曰吾夫之冤雪矣乃具状以告傅公即抗章上闻得旨鞫问而求尸未得政谳讯间羊角风自厅前而起公祝之曰逝魂有知导吾以往言讫风即旋转前引马首径奔□前吹起炭灰而尸见委官验视伤痕宛然吴遂伏辜公命州官葬苕于郭外琼奴哭送自沉于冢侧池中因命葬焉公言于朝下礼部旌其冢曰贤义妇之墓童氏亦官给衣廪优养终身焉　　王娇鸾
按情史类略天顺间有临安卫王指挥从征广西苗蛮违限被参降调河南南阳卫千户王有二女长娇鸾次娇凤凤已嫁惟鸾从行鸾幼通书史王之文移俱嘱代笔钟爱甚至王之妻周氏有妹嫁于曹贫而寡迎使伴鸾呼为曹姨值清明节鸾与曹姨率诸婢戏秋千于后园忽闻人声惊视则墙缺处有美少年窥视称羡鸾大惊走匿遗罗帕于地生逾垣拾去方展玩间旋有侍女来园寻觅周折数次生笑曰物入人手尚何□耶侍女曰郎君收得乞以见还生问此帕谁人之物侍女曰鸾姐主人爱女也生曰若鸾姐自来当即奉璧侍女叩生姓氏并家远近生曰周姓廷章名苏州吴江人也父为本学司教随任于此与尊府只一墙之隔久闻尊姐精于文事仆有小诗烦为一致如得报言帕可还矣女急于得帕允之生逾垣而去少顷复至以桃花笺迭成方胜授女女返命鸾发缄得诗一绝鸾视之微笑亦取笺答诗云妾身一点玉无瑕产自侯门将相家静里有亲同对月闲中无事独看花碧梧只许来文凤翠竹那容栖老鸦寄语异乡孤另客莫将心事乱如麻侍儿奉诗至园则生已候于墙缺矣自此诗句往返数次侍女得赂喜于传送不复求帕适端阳节王治酒园中家宴生往来墙外恨不得一与席末是晚生复寄一绝云配成彩线思同结倾就蒲觞拟共斟雾隔湘江欢不见锦葵空有向阳心鸾阅诗嗟叹不意为曹姨所窥细叩从来鸾与姨素厚因备述之姨曰周生江南之秀门户相敌何不遣媒礼聘成百年之眷乎鸾点头称是遂答诗以达意生乃伪托父命求婚于王王亦雅重生但爱女不欲远嫁他乡迟疑未许生遂设计托以衙斋窄狭假卫署后园肄业且以周夫人同姓请拜为姑王武人喜于承奉许之且任饔□周遂居园亭因得以兄妹之礼见鸾情愈亲密而曹姨居间以盟主自任先立婚誓始订幽期从此绸缪无间恩逾夫妇约半载周司教升任去生托病独留又半载余而司教引疾还乡生闻之欲归觐而心恋鸾情不能自割鸾察其意因置酒劝驾且曰君恋私情而忘公义不惟君失子道累妾亦失妇道矣曹姨亦曰今暮夜之期原非久计公子不如暂归觐亲倘于定省之间兼议婚姻之事早完誓愿岂不幸甚周犹未决鸾使曹姨竟以生欲归省为言于王王致赆饯行生不得已始束装是夜鸾邀生再伸前誓且询生居址以便通信明日生归而司教方与同里一富家议姻生始颇不欲已闻其女色甚美贪财慕色顿忘前誓未几毕姻夫妇相得甚欢鸾久不得生耗念之成疾每得便邮屡以书招之俱不报父欲为鸾择配鸾不可必欲候生的信乃以重赂遣卫卒孙九专往吴江致书并附古风一篇曹姨亦作书备述女甥相念之苦相望之切孙九至吴江得生居延陵桥下知生再娶乃候致其情生一语不答入而复出以昔日罗帕并誓书封还使鸾勿念孙九愤然而去逢人诉之故生薄幸之名播于吴下孙九还报鸾鸾制绝命诗三十六首复为长恨歌数千言备述离合之事语甚愤激欲再遣孙九孙怒不肯行鸾久蓄抱石投崖之意特不忍自泯没以死偶值其父有公牍当投吴江县勾本卫逃军乃取从前倡和之词并今作绝命长恨歌汇成一帙合同婚书二纸总作一缄入于公牍中用印发邮乃父不知也其晚鸾沐浴更衣取昔日罗帕自缢而死吴江令发封得鸾诗大以为奇为闻于直指樊公祉祉见之忿然深惜鸾才而恨廷章之薄幸命司理密访其人榜杀之闻者无不称快司教亦以忧死　　铅山妇
按理浔暇笔成化间铅山有人悦一美妇挑之不从乘其夫病时天大雨昼晦乃着花衣为两翼如雷神状至其家奋铁椎椎杀之即飞出其家以为真遭雷诛也又经若干时乃使人说其妇求为妻妇许焉伉俪甚笃出一子已周岁矣一日雷雨如初因燕语漫及前事曰吾不为此焉得妻汝妇佯笑因问衣与两翼何在曰在某箱中妇俟其人出启得之赴诉县时张公昺为县令擒其人至伏罪论死　　张丽贞
按情史类略张丽贞吴江女子钟情所至误奔匪人遂致陷狱其狱中自序云悔此宵一念之差呕心有血致今日终身之误剥面无皮还顾影以自怜更书空而独语妾本吴江望族曾解披章闺阁幽姿未闲窥宋北堂恩重琅函深贮掌中珠南浦春明金屋周遮机上锦况值髫年二八忍忘律戒三千夫何随父城寄居传舍溺女奴之长舌来奸套之笼头谩夸国士之才计谐占凤妄数家严之慝悔拟乘龙伊既曲叙其悲思侬亦顿深其怨慕自谓知书识礼不妨反经为权逐张倩之离魂重门夜出持乐昌之破镜永巷宵奔天明而至荒郊日暮而栖别馆一朝消息漏道旁笑破朱唇三尺典章严堂上嗔生铁面雷霆劈开鬼□冰鉴照出妖形为访婚姻并非媒妁所图嬿婉竟是人奴方知假假真真神呆半晌已悟生生世世罪大弥天延息以入囹圄抚心而伤尘土凄凉夜柝坐来墙角鬼磷寒憔悴春华睡起梦中乡路杳青草黄泥毕冤魂于今日白云红日见慈母以何年呜呼硕鼠拖肠羌螂化羽倘青苹之得荐尚白圭之可磨已决策于外黄世无张耳谁录瑕于上蔡人是季心已矣蛾眉淹然蚁命图再生而不得伏九死以何辞漫诉衷肠十首怨题留客邸可怜骨肉一缄清泪寄吾家　　闽中女子
按名媛诗归太曼生者东海人风流尔雅从父宦游四方年十九自吉州还闽僦寓城东恶其嚣杂妨功因税居于委巷屋虽数椽而主人之园圃近焉草树扶疏花柳间植有濠濮间想生尝散步园中吟□自适一日偶值双鬟导一女郎年可十六七后园采花不知生之先在也生逡巡避之女见生风神俊爽且素闻其诗名情不自禁回眸转盼百倍撩人生自是神爽飞越读书之念顿懈越旬余复于园内遇向者双鬟因殷勤询之曰吾家女郎识字乎鬟曰女郎时手一编日夕不辍字岂不识乎生曰吾有一诗求为转达鬟许焉生遂赋一绝云春园花事斗芳菲万绿丛中见茜衣自愧含毫非子建水边能赋洛川妃女得诗见其词翰双绝吟不置口遂次其韵以答之云小园芳草绿菲菲粉蝶联翩展画衣自愧一双莲步阔隔花人莫笑潘妃自此槐黄期迫生以省试促归不敢通问及秋不第复携书于别业女时遣双鬟慰劳之繇此荏苒遂结同心定情之后倍相狎昵因赠生玉玦半规紫罗囊一枚生赋诗云数声残漏满帘霜青鸟衔笺事渺茫剖赠半规苍玉玦分将百合紫罗囊空传垂手尊前舞新结愁眉镜里妆一枕游仙终是梦桃花春色误刘郎时生已约婚而女亦受彩女常居花楼之下所著有花楼吟一卷其寄生诗甚多有云重门深锁断人行花影参差月影清独坐小楼长倚恨隔墙空听读书声逾年生当就婚女亦适人踪迹遂永绝焉然诗札往来岁犹一二至越数载生举宾荐戒行日女寄书以通殷勤生赋柳梢青一阕别之云莺语声吞蛾眉黛蹙总是销魂银烛光沉兰闺夜永月满离樽罗衣空湿啼痕肠断处秋风暮猿潞水寒冰燕山残雪谁与温存后隔数载女因念生得瘵疾卧□日久思一见生实出无名生乃托为医以诊脉进女见生挥涕如永诀状遂不交一言而出是夕女一恸而卒生哭之以诗曰玉殒珠沉思悄然明中流泪暗相怜常图蛱蝶花楼下记刺鸳鸯绣幕前祗有梦魂能结雨更无心胆似非烟朱颜皓齿归黄土脉脉空寻再世缘不数日而生亦卒　　柳鸾英
按异政录莱州阎澜与柳某善有腹婚之约及诞阎得男子曰自珍柳得女曰鸾英遂结夙契柳登进士仕至布政而澜止由贡得教职以死家贫不能娶柳欲背盟鸾英泣告其母曰身虽未往心已相诺他图之事有死而已母白于父父佯应之而未许鸾英度父终渝此盟乃密恳邻媪往告自珍曰有私蓄请君以某日至后圃挟归姻事可成迟则为他人先矣自珍闻之喜不自抑遂与其师之子刘江刘海具言其故江海密计设酒贺珍醉之于学舍兄弟如期诣柳氏鸾英倚圃门而望时天将暮便以付之而小婢识非阎生曰此刘氏子也鸾英亦觉其异骂之曰狗奴何以诈取我财速还则已不然当告官治汝江海恐事泄遂杀鸾英及婢而去自珍夜半醉醒自悔失约急起走诣柳氏圃门时月色黑直入圃中践血尸而踬嗅之腥气惧而归衣皆沾血不敢以告家人达曙柳氏觉女被杀而不知主名官为遍讯及邻媪遂首女结约事逮自珍至血衣尚在一词不容辨论死会御史许公进巡至夜梦一无首女子泣曰妾柳鸾英也身为刘江刘海所杀反坐吾夫幸公哀辨此狱妾死不朽矣因忽惊觉达曙召自珍密问之自珍具述江海留饮事公伪为见鬼自诉之状即捕二凶讯之叩头款服诛于市遂释自珍为女建坊曰贞节以表之珍后登乡荐时人为之作传记　　李华妻胡氏
按建昌府志胡氏李华妻南城人华久客于外姑易氏帷簿不修笞之逼嫁胡恸哭不从夜投井为邻妇救免易愈怒绝其食夜以沙压其胸死焉令上其事赐谥哀烈庙祀焉　　小青
按周君标小青传小青者虎林某生之姬也家广陵与生同姓故讳之仅以小青字云姬夙□异十岁遇一老尼授心经一再过了了覆之不失一字尼曰是儿蚤慧福薄愿乞作弟子即不尔无令识字可三十年活家人以为妄嗤之母本女塾师相随就学所游多名闺遂得精涉诸技妙解声律江都固佳丽地或诸闺彦云集茗战手语众偶纷然姬随变酬答悉出意表人人惟恐失姬而素闲仪则风期逸态绰约自好年十六归生生豪公子也性嘈唼憨跳不韵妇更奇妒姬曲意下之终不解一日随游天竺妇问曰吾闻西方佛无量而世多专礼大士者何姬曰以其慈悲耳妇知讽己笑曰吾当慈悲汝乃徙之孤山别业诫曰非吾命而郎至不得入非吾命而郎手札至亦不得入姬自念彼置我闲地必密伺短长借端以鱼肉我耳因深自敛戢妇或出游呼与同舟遇两堤间驰骑挟弹游冶少年诸女伴指点谑笑姬淡然凝坐而已妇之戚属某夫人者才而贤尝就姬学弈绝爱怜之因数取巨觞觞妇已醉徐语姬曰船有楼汝伴我一登比登楼远眺久之抚姬背曰好光景可惜章台柳亦倚红楼盼韩郎走马而子作蒲团空观耶姬曰贾平章剑锋可畏也夫人笑曰子误矣平章□钝女平章利害耳居顷之顾左右寂无人从容讽曰子才韵色色无双岂当堕罗剎国中吾虽非女侠力能脱子火坑顷言章台事子非会心人耶天下岂少一韩君哉且彼视子去拔一眼中钉耳纵能容子子遂向党将军帐下作羔酒侍儿乎姬谢曰夫人休矣吾幼梦手折一花随风片片着水命止此矣夙业未了又生他想彼冥曹姻缘簿非吾如意珠徒供群口画描耳夫人叹曰子言亦是吾不子强虽然好自爱彼或好言饮食汝乃更可虑即旦夕所须第告我相顾泣下沾衣恐他婢窃听徐拭泪还坐寻别去夫人每向宗戚语之闻者皆酸鼻云姬自是幽愤凄怨俱托之诗或小词而夫人后亦从宦远方无与同调者遂郁郁感疾岁余益深妇命医来仍遣婢以药至姬佯感谢婢出覆药□头笑曰吾固不愿生亦当以净体皈依作刘安鸡犬岂汝一杯鸩能断送乎然病益不支水粒俱绝日饮梨汁一小盏许益明妆冶服拥幞欹坐呼琵琶妇唱盲词自遣虽数晕数醒终不蓬首偃卧也忽一日语老妪曰可传语冤业郎觅一良画师来师至命写照写毕揽镜熟视曰得吾形矣未尽吾神也姑置之又易一图曰神是矣风采未流动也若见我目端手庄太矜持故也因命捉笔于旁而自与妪指顾语笑或扇茶铛或简书或自整衣褶或代调丹碧纵其想会须臾图成果极妖纤之致笑曰可矣师去取图供榻前焚香设梨汁奠之曰小青小青此中岂有汝缘分乎抚几泪潸潸如雨一恸而绝时年十八耳日向暮生始踉跄来披帷见容光藻逸衣态鲜好如生前无病时忽长号顿足呕血升余徐简诗一卷遗像一幅又一缄寄某夫人启视之叙致惋痛后书一绝句生痛呼曰吾负汝妇闻恚甚趋索图乃匿第三图伪以第一图进立焚之又索诗诗至亦焚之及再简草稿业散失尽而姬临卒时取花钿数事赠妪之小女衬以二纸正其诗稿得九绝句一古诗一词并所寄某夫人者共十二篇古诗云雪意阁云云不流旧云正压新云头米颠颠笔落外松岚秀处当我楼垂帘只愁好景少卷帘又怕风缭绕帘卷帘垂底事难不情不绪谁能晓炉烟渐瘦剪声小又是孤鸿唳悄悄绝句云稽首慈云大士前莫生西土莫生天愿为一滴杨枝水洒作人间并蒂莲春衫血泪点轻纱吹入林逋处士家岭上梅花三百树一时应变杜鹃花新妆竟与画图争知在昭阳第几名瘦影自临春水照卿须怜我我怜卿西陵芳草骑辚辚内信传来唤踏春杯酒自浇苏小墓可知妾是意中人冷雨幽不可听挑灯闲看牡丹亭人间亦有痴于我岂独伤心是小青何处双禽集画阑朱朱翠翠似青鸾如今几个怜文彩也向秋风斗羽翰脉脉溶溶艳艳波芙蓉睡醒欲如何妾映镜中花映水不知秋思落谁多盈盈金谷女班头一曲骊珠众伎收直得楼前身一死季伦原是解风流乡心不畏两峰高昨夜慈亲入梦遥见说浙江潮有信浙潮争似广陵潮其天仙子词云文姬远嫁昭君塞小青又续风流债也亏一阵黑罡风火轮下抽身快单单别却清凉界原不是鸳鸯一派休算做相思一概自思自解自商量心可在魂可在着衫又捻双裙带与某夫人书云元元叩首沥血致书夫人台座下关头祖帐迥隔人天官舍良辰当非寂度驰情感往瞻睇慈云分燠嘘寒如依膝下糜身百体未足云酬娣娣姨姨无恙犹忆南楼元夜看灯谐谑姨指画屏中一凭栏女曰是妖娆儿倚风独盼恍惚有思当是阿青妾亦笑指一姬曰此执拂狡鬟偷近郎侧将无似娣于时角彩寻欢缠绵彻曙宁复知风流云散遂有今日乎往者仙槎北渡断梗南楼狺语哮声日焉三至渐乃微辞含吐亦如尊旨云云窃揆鄙衷未见其可夫屠肆菩心饿狸悲鼠此直供其换马不即辱以当垆去则弱絮风中住则幽兰霜里兰因絮果现业谁深苦便祝发空门洗妆浣虑而艳思绮语触绪纷来正恐莲性虽胎荷丝难杀又未易言此也乃至远笛哀秋孤灯听雨雨残笛歇谡谡松声罗衣压肌镜无干影朝泪镜潮夕泪镜汐今兹鸡骨殆复难支痰灼肺然见粒而呕措情易意悦憎不驯老母娣弟天涯问绝嗟乎未知生乐焉知死悲憾促欢淹无乃非达妾少受天□机警灵速丰兹啬彼理讵能双然而神爽有期故未应寂寂也至其沦忽亦匪自今结褵以来有宵靡旦夜台滋味谅不殊斯何必紫玉成烟白花飞蝶乃谓之死哉或轩车南返驻节维扬老母惠存如妾之受阿秦可念幸终垂悯畴昔珍赠悉令见殉宝钿绣衣福星所赐可以超轮消劫耳然小六娘竟先期相俟不忧无伴附呈一绝亦是鸟死鸣哀其诗集小像托陈媪好藏觅便驰寄身不自保何有于零膏冷翠乎他时放船堤下探梅山中开我西阁门坐我绿阴□仿生平于响像见空帏之寂扬是耶非耶其人斯在嗟乎夫人明冥异路永从此辞玉腕朱颜行就尘土兴思及此恸也何如元元叩首后附绝句云百结回肠写泪痕重来唯有旧朱门夕阳一片桃花影知是亭亭倩女魂生之戚某集而刻之名曰焚余□　　白福妻王氏
按陕西通志王氏宁夏人总旗白福妻因子葵献城事泄被逮愤恨不食而死　　会稽女郎
按列朝诗集兖东新嘉驿中壁间有题字云余生长会稽幼攻书史年方及笄适于燕客嗟林下之风致事负腹之将军加以河东狮子日吼数声今早薄言往诉逢彼之怒鞭棰乱下辱等奴婢余气溢填胸几不能起嗟乎余笼中人耳死何足惜但恐委身草莽湮没无闻故忍死须臾候同类睡熟窃至后亭以泪和墨题三诗于壁并序出处庶读之者悲余生之不辰则余死且不朽诗云银红衫子半蒙尘一盏孤灯伴此身恰似梨花经雨后可怜零落度残春万种忧愁诉与谁对人强笑背人悲此诗莫把寻常看一句诗成千泪垂天启初余与袁小修北上见之各有和诗再过之则已圬墁不可复迹矣　　方氏女
按湖口县志方氏女生而貌寝既受聘其家弃不娶长依母兄纺绩自食后有求者女曰吾命不辰致为人弃再事他人是不安命矣卒不嫁年七十余乃终　闺恨部艺文一
　　与司马相如书　　　　　　汉卓文君群华竞芳五色凌素琴尚在御而新声代故锦水有鸳汉宫有木彼木而亲嗟世之人兮瞀于淫而不悟朱弦啮明镜缺朝露晞芳弦歇白头吟伤离别努力加餐毋念妾锦水汤汤与君长诀　　司马相如诔　　　　　　　　　前人嗟嗟夫子兮亶通儒少好学兮综群书纵横剑技兮英敏有誉尚慕往哲兮更名相如落魄远游兮赋子虚毕尔壮志兮驷马高车忆昔初好兮雍容孔都怜才仰德兮琴心两娱永托为妃兮不耻当垆平生浅促兮命也难扶长夜思君兮形影孤步中庭兮霜草枯雁鸣哀哀兮吾将安如仰天太息兮抑郁不舒诉此凄恻兮畴忍听予泉穴可从兮愿捐其躯　　报汉元帝　　　　　　　　　　王嫱臣妾幸得备员禁脔谓身依日月死有余芳而失意丹青远窜异域诚得捐躯报主何敢自怜独惜国家黜陟移于贱工南望汉关徒增怆结耳有父有弟惟陛下幸少怜之　　出妇赋　　　　　　　　　　魏文帝念在昔之恩好似比翼之相亲惟方今之疏绝若惊风之吹尘夫色衰而爱绝信古今其有之伤茕独之无恃恨后嗣之不滋甘没身而同穴终百年之常期信无子而应出自典礼之常度悲谷风之不答怨昔人之忽故被入门之初服出登车而就路遵长途而南迈马踌□而回顾野鸟铩而高飞怆哀鸣而相慕抚騑服而展节即临沂之旧城践麋鹿之曲蹊听百鸟之群鸣情怅恨而顾望心郁结其不平　　出妇赋　　　　　　　　　　　曹植以才薄之陋质奉君子之清尘承颜色以接意恐疏贱而不亲悦新婚而忘妾哀爱惠之中零遂摧颓而失望退幽屏于下庭痛一旦而见弃心忉忉以悲惊衣入门之初服背□室而出征攀仆御而登车左右悲而失声嗟冤结而无诉乃愁苦以长穷恨无愆而见弃悼君施之不终　　出妇赋　　　　　　　　　　　王粲既侥幸兮非望逢君子兮弘仁当隆暑兮翕赫犹蒙眷兮见亲更盛衰兮成败思情固兮日新竦余身兮敬事理中馈兮恪勤君不笃兮终始乐枯荑兮一时心摇荡兮变易忘旧姻兮弃之马已驾兮在门身当去兮不疑搅衣带兮出户顾堂室兮长辞　　为任子咸妻作孤女泽兰哀辞　晋潘岳　泽兰者任子咸之女也涉三龄未没衰而殒余闻　而悲之遂为其母辞茫茫造化爰启英淑猗猗泽兰应灵诞育鬒发蛾眉巧笑美目颜耀荣苕华茂时菊如金之精如兰之馨淑质弥畅聪慧日新朝夕顾复夙夜尽勤彼苍者天哀此矜人胡宁不惠忍予眇身俾尔婴孺微命弗振俯览衾襚仰诉穹旻弱子在怀既生不遂存靡托躬没无遗类耳存遗响目想余颜寝席伏枕摧心割肝相彼鸟矣和鸣嘤嘤矧伊兰子音影冥冥仿徨丘陇徙倚坟茔　　为诸妇祭庾新妇文　　　　　　前人潜形幽榇宁神旧宇室虚风生□尘帷举自我不见载离寒暑虽则乖隔哀亦时叙启殡今夕祖行明朝雨绝华庭埃灭大宵俪执箕偕奉朝夕仿□未行顾瞻弗获伏膺饮泪感今怀昔怀昔伊何祁祁娣姒感今伊何冥冥吾子形未废目音犹在耳　　荡妇秋思赋　　　　　　　　梁元帝荡子之别十年倡妇之居自怜登楼一望惟见远树含烟平原如此不知道路几千天与水兮相逼山与云兮共色山则苍苍入汉水则涓涓不测谁复堪见鸟飞悲鸣双翼秋何月而不清月何秋而不明况乃倡楼荡妇对此伤情于时露萎庭蕙霜封阶砌坐视带长转看腰细重以秋水文波秋云似罗日黯黯而将暮风骚骚而渡河妾怨迥文之锦君思出塞之歌相思相望路远如何鬓飘蓬而渐乱心怀愁而转叹愁容翠眉敛啼多红粉漫已矣哉秋风起兮秋叶飞春花落兮春日晖春日迟迟犹可至客子行行终不归　　伤往赋　　　　　　　　　　萧子范彼兰菊之芳茂及蕖槿之荣色终于邑乎繁霜俱飘飖于路侧引轻华之微珍犹见嗟于有识况独立之□媛信盈盈而挺植去倡家而来仪承君子之宴息摧丽容而思进岂蛾眉之肯抑咏美媵而自箴歌忠妾而为式痛妖姿之不留惜华年之中夭冀罴祥之永庆忽从□而先飘魂一逝而莫追夕有长而无晓惟君侯之惆怅览遗物而沾巾帷半垂而将下尚仿像而疑真怀方士之良术显有凭而致神　　连珠二首　　　　　　　　北周庾信盖闻死别长城生离函谷辽东寡妇之悲代郡孀妻之哭是以流恸所感还崩杞梁之城洒泪所沾终变湘陵之竹盖闻无怨生离恩情中绝空思出水之莲无复回风之雪是以楼中对酒而绿珠前去帐里悲歌而虞姬永别　　荡子从军赋　　　　　　　唐骆宾王胡兵十万起妖氛汉骑三千扫代云隐隐地中鸣战鼓迢迢天上下将军边沙远杂风尘气塞草长垂霜露文荡子苦辛十年行回首关山万里情远天横剑气边地聚笳声铁骑朝恒响铜焦夜不鸣抗左贤而列阵屯右校以疏营沧波积冻连蒲海白雪凝寒遍柳城若乃地分元僥路指青波边城暖气由来少关塞寒云本自多严风凛凛将军树苦雾苍苍太史河既拔距而从军亦扬麾而挑战征旆陵沙漠戎衣犯霜霰楼船一举争沸腾烽火四连相隐见戈文耿耿悬落星马足骎骎拥飞电终取俊而先鸣岂论功而后殿征夫行乐践榆溪倡妇衔怨守空闺蘼芜旧曲终难赠芍药新诗岂易题池前怯对鸳鸯伴庭际羞看桃李蹊花有情而独笑鸟无事而恒啼见空阶之草积知暗牖之尘栖荡子别来年月久贱妾空闺更难守凤凰楼上罢吹箫鹦鹉杯中宁劝酒闻道书来一雁飞此时缄怨下鸣机裁鸳帖夜被熏麝染春衣屏风宛转莲花帐窗月玲珑翡翠帷个日新妆始复罢祇应含泪待君归　　息夫人不言赋
以此人不言
其义安在为韵
白敏中
有一人兮甚美事二夫兮深耻不咄咄以怨人常默默而伤己何窈窕兮若彼而寂寞兮如此舌虽在而口不言身未亡而心已死殆其丧主失身去故从新初为息侯之妇今为楚国之嫔标二八之佳丽冠三千之等伦岂君恩之不至顾我恨之有因触类无言似峡口为云之女含情不语如山头化石之人守而不改邈矣而心有所在行之实难确乎而性有所安指逝波于旧宠比浮云于新欢得不伫蕙思于心曲秘玉声于舌端于是语笑已而得意莫期处喧哗而不乱挺节操以自持翠羽常低多值敛眉之日瓠犀难见少逢启齿之时然则动宜三省情顺九思似慎枢机暗合吉人之象类含锋刃潜符静女之诗嗟夫秦家之女兮在德何有贾氏之妻兮其言亦苟谁令喋喋驻五马而诮使君之愚焉用嘻嘻获一雉而忘大夫之丑彼则尔此则否外结舌而内结肠先箝心而后箝口既而载离生育几变寒暄想蘼芜之不见厌芣□之空繁势异丝萝徒新婚而非偶华如桃李虽结子而无言及夫云梦春游章华夜侍永忘一顾之念难夺三缄之志起居有节惟闻佩玉之声应对无词不吐如兰之气君王于是崇其意重其义命女史以书之为楚宫之故事　　子姑神记　　　　　　　　　宋苏轼元丰三年正月朔日予始去京师来黄州二月朔至郡至之明年进士潘丙谓予曰异哉公之始命黄人未知也有神降于州之侨人郭氏之第与人言如响且善赋诗曰苏公将至而吾不及见也已而公以是日至而神以是日去其明年正月丙又曰神复降于郭氏予往观之则衣草木为妇人而直筋手中二小童子扶焉以筋画字曰妾寿阳人也姓何名媚字丽卿自幼知读书属文为伶人妇唐垂拱中寿阳刺史害妾夫纳妾为侍妾而其妻妒悍甚见杀于□妾虽死不敢诉也而天使见之为直其冤且使有所识于人间盖世所谓子姑神者其类甚众然未有如妾之卓然者也公少留而为赋诗且舞以娱公诗数十篇敏捷立成皆有妙思杂以嘲笑问神仙鬼佛变化之理其答皆出于人意外坐客抚掌作曲调梁州神起舞中节曲终再拜以请曰公文名于天下何惜掌中纸不使世人知有妾乎予观何氏之生见掠于酷吏而遇害于悍妻其怨深矣而终不指言刺史之姓名似有礼者客至逆知其平生而终不言人之阴私与休咎可谓知矣又知好文字而耻无闻于世皆可贤者粗为之录答其意焉　　望湖亭题壁诗自序　　　　　　钱氏妾本良家子幼妻里人朱横横商于岭右妾两偕过此不幸去年秋横殁于瘴乡无以自处因携其遗孤以归故乡道路艰辛将两月矣昨暮抵此以风急未能济舣舟城下夜分不寐西风飒然来皓月皎然窥人斯时也居人多感况羇旅乎晓登望湖亭江山如故不觉有所伤感因吐其胸中书于壁间观者勿以妇人玩弄笔墨为诮焉　　故室张氏墓砖　　　　　　元高升之吾妇姓张氏名贞娘邑人张伯成子也生于至元丙子适予于至正丙申之冬时年二十一明年丁酉春遭兵乱相失于道越三年庚子之三月三日垢面髡发行丐而归会吾出不能为家众所容家奴牵臂而出之无以自达乃号恸而去溺死于北城之隍中呜呼伤哉尔之死固以白此心于我也恨无力不能求文为汝传又不能勒金石以昭墓道奈何姑书诸砖附遗骸而埋之呜呼是年之三月十一日良人高升之志　　别泪赋　　　　　　　　　　　　　　　明张明□白云在天黄花满枝与子一别相见何时况燕婉兮情缠乍荆吴兮路隔天一碧而愁长野四青而怨积风迁岭而殊音云换川而同色川多去棹岭有还镳别衫齐挽离目双挑零花恋叶断梗怀条攀鲜颓兮润落伤绿霣兮朱销掺子之衿掐子之心余何为兮烦忡君奚事兮沉吟水深深兮可涉山高高兮可越袂一判兮万里盼暂回兮千日哀缘心兮忽来泪向君兮难绝乃其双眉全下半脸微迎鬟低黛接面转红生黛随恨滴红入啼明珠光流而粉破玉艳发而筋横尔复弱腕难加苦言欲语似蝶影之萦丝恍莺声之杂雨指渺渺之云天顾茫茫之烟树余从何去君向何回云天谁辩烟树空猜顾征筵兮合怨畏岐路兮分哀引目几传含声一咽睩死青停唇融朱结烛溜未枯线痕如接拭绛绡而化殷落素盘而盛血着兰竹而文生捻盆枝而瘢出影入镜而双啼露将花而并泣既而凄雨初微惨云犹渍悴色交颐媚光染臂倦脸减红惭眉罢翠念有迁延日无余晷残阳一树断烟半山咽声何处山深月寒蛩割憯而响微雁分悲而音坠木念美而黄痴草怜人而碧瘁盼素月兮长晖郁青霞兮奇意欲寄愁兮天高将埋忧兮地圯悲乎哉卿怀落有心卿泪沾吾手宛泣玉兮留膺惜怨香兮辞袖之子有念何人蔑怀高丘非梦勾金有台傥丹心之不变睇青鸟之频来　　遗文郎永别书
并
序
　　　　柳儿
　柳儿云间文氏侍儿也以妇妒去之有荷香恨集　行世所载诗词文稿若干首皆清新隽永脍炙人　口红粉飘零青衣憔悴柔情薄命遗恨千秋命也如何时乎不再生离死别春往秋来黯然销魂悲哉永诀一年行乐月何事而频亏三月艳阳草何心而更绿银釭夜夜愁添鹦鹉之杯锦帐年年恨积鸳鸯之冢郎非负义妾岂忘心才子风流绮罗如梦阿侬心事云水成尘沧海珠归于今绝念昆山玉碎无用偷生看路畔之萧郎恨河东之□女朱栏独倚绿绮空焚已矣何言哀哉自悼使后人知我心者春酒一樽秋江两泪吊我于夜台之下则蔓草青烟兹恨不朽矣庶有以报君之恩完郎之志嗟乎文生芦花江上柳絮楼边烟雨凄然知郎心矣郎心若此妾恨如斯葳蕤之锁九重难遮去梦宛转之山千迭不断来愁恨耶恨耶寸心不忘千里如重闱耳新旧忽移匪红楼之自眩屠沽相对比青冢而尤哀天乎人乎果何道乎　　又书　　　　　　　　　　　　前人文生郎君足下柳绿衣贱质朱粉微姿托沐清光充于下陈花间泫露月下娇风一度相逢几番薄幸自谓侍巾执拂长过此生暮雨朝云当无虚望孰知哀生于乐欢极而愁行乐及期风波顿起衅生同席祸始平头郎既湖海生涯音书迢递柳遂风尘轻薄花絮飘零无计待郎有东风之两泪何颜辞主落西江之一枝石氏斛珠非余所望谢家团扇从此长辞焚笔架之珊瑚倍牙筹之钱帛春风秋月已非唱和之场烟草江花永绝风流之会层层锦帐不解恨颜淡淡银缸独悬愁泪或酒醒梦回忽然念及或樽前镜里触意寻思万感交深三生永断想郎之意颇同鄙怀但落花无返树之期逝云无归山之理况郎壮质以妾陋姿使他日裘马封侯绮罗接席新欢伊迩无忘故人郎存菅蒯之心妾免蘼芜之恨则环草微忱死生靡替者也呜呼幽恨茫茫新愁耿耿金凫烟冷银鸭香沈黄衫之谐非敢望矣青衣之诮能无恨焉嗟乎文生儿女柔情去而顿远英雄侠骨炼则愈坚四海荆榛一身金玉片言珍重寸心欲绝矣春罗一幅豆蔻香销锦带二围鸳鸯睡暖悬郎下体如见旧人妾恨如山侯门似海生死之际如斯而已　　薄命词自序　　　　　　　　邵联使邵爱女

妾闽三山之薄命女也居临湖畔系出田间幼事女红性耽书史门前之水色山光时形笔墨眼底之春花秋月每寄篇章正待字于深闺赋摽梅之已实适罹变乱日益逡巡迨王师入闽甲冑云集从征豪俊冠盖蝉联曾夸翩翩裘马买笑寻春堪叹蚩蚩愚氓兴思嫁女谁非父母何忍以玉骨冰肌不崇朝而抛两地属在儿女更难以门衰户冷思择配以怼二人是以屈节小星于归豪室定情之夕不啻掌珠燕婉之私真同合璧他如燕燕莺莺长期比翼兹则生生世世愿缔良缘奈嫣红易谢好事多磨奏凯北旋故乡南望远人之别泪未干狮子之吼声骤至大施挞伐横肆张凛遵四畏无情郎顷刻心更不展一筹老司空等闲见惯天胡可问命也如何仅免人彘之刑卒陷阍奴之配于斯已矣能不悲哉离彼侯门来兹鼠穴土炕蓬窗满面触蜘蛛之网荻帘瓦刮耳喧蟋蟀之声锦堂燕子飞入人家玉砌名花委填沟壑郎真薄幸妾实何尤每甘白练以摧残香销梦断无奈小姑之狡黠影逐形随恨欲死之不能觉偷生之可耻回思画船箫鼓绣榻管弦妆楼小玉依然鹦鹉流音金屋阿娇宛若鸳鸯交颈琵琶不响团扇谁怜望故园兮途遥叹风流兮云散玉珥犀簪繁华安在金脂雀粉惆怅无存且也自信何人睹戚施而涕陨心乎痛矣怀彼美而思归是以竹枝之调谱为薄命之词共成俚句三十章寄回乡井敢比胡笳十八拍流入国中虽触目而伤时聊长歌而当哭前车既倾冀知儆于世间之贪痴父母后辙可鉴深有望于闺阃之巾帼须眉苟义命以自安亦布荆之足乐此妾一片婆心高张榜样耳嗟乎孟德云亡蔡琰之归思已绝押衙难再无双之生返何期未逢落魄王孙莫知失路不遇旧时宫竖谁话开元翡翠巢倾荇芜香杳江城吹笛吁嗟乎红豆相思流水抚弦太息兮白头安托伤哉遇也兴言及此能不色与字飞肠随句断邪续赋闺情十□岂曰彤管徽音恍惚无题依稀古意知者谅之当勿见哂云尔
　闺恨部艺文二
诗

　　风柏舟五章

古
序
言仁而不遇也卫顷公之时仁人不遇小人在　侧朱
注
妇人不得于其夫故以柏舟自比列女传以
　此为妇人之诗今考其辞气卑顺柔弱且居变风　之首而与下篇相类岂亦庄姜之诗也欤泛彼柏舟亦泛其流耿耿不寐如有隐忧微我无酒以敖以游比
也

我心匪鉴不可以茹亦有兄弟不可以据薄言往訴逢彼之怒赋
也

我心匪石不可转也我心匪席不可卷也威仪棣棣不可选也赋
也

忧心悄悄愠于群小觏闵既多受侮不少静言思之寤辟有摽赋
也

日居月诸胡迭而微心之忧矣如匪澣衣静言思之不能奋飞比
也

　　绿衣四章
　庄公惑于嬖妾夫人庄姜贤而失位故作此诗绿兮衣兮绿衣黄里心之忧矣曷维其已比
也

绿兮衣兮绿衣黄裳心之忧矣曷维其亡
比
也

绿兮丝兮女所治兮我思古人俾无訧兮
比
也

絺兮绤兮凄其以风我思古人实获我心
比
也

　　日月四章
　庄姜不见答于庄公故呼日月而诉之
日居月诸照临下土乃如之人兮逝不古处胡能有定宁不我顾赋
也

日居月诸下土是冒乃如之人兮逝不相好胡能有定宁不我报赋
也

日居月诸出自东方乃如之人兮德音无良胡能有定俾也可忘赋
也

日居月诸东方自出父兮母兮畜我不卒胡能有定报我不述赋
也

　　终风四章
　庄公之为人狂荡暴疾庄姜盖不忍斥言之故但　以终风且暴为比终风且暴顾我则笑谑浪笑敖中心是悼
比
也

终风且霾惠然肯来莫往莫来悠悠我思
比
也

终风且曀不日有曀寤言不寐愿言则嚏
比
也

曀曀其阴虺虺其□寤言不寐愿言则怀
比
也

　　谷风六章
　妇人为夫所弃故作此诗
习习谷风以阴以雨黾勉同心不宜有怒采葑采菲无以下体德音莫违及尔同死比
也

行道迟迟中心有违不远伊迩薄送我畿谁谓荼苦其甘如荠宴尔新昏如兄如弟赋而
比也

泾以渭浊湜湜其沚宴尔新昏不我屑以毋逝我梁毋发我笱我躬不阅遑恤我后比
也

就其深矣方之舟之就其浅矣泳之游之何有何亡黾勉求之凡民有丧匍匐救之兴
也

不我能慉反以我为雠既阻我德贾用不售昔育恐育鞠及尔颠覆既生既育比予于毒赋
也

我有旨蓄亦以御冬宴尔新昏以我御穷有洸有溃既诒我肄不念昔者伊余来□兴
也

　　卫风硕人四章
　庄姜美而无子卫人为之赋硕人而重叹庄公之　昏惑也硕人其颀衣锦褧衣齐侯之子卫侯之妻东宫之妹邢侯之姨谭公维私赋
也

手如柔荑肤如凝脂领如蝤蛴齿如瓠犀螓首蛾眉巧笑倩兮美目盼兮赋
也

硕人敖敖说于农郊四牡有骄朱幩镳镳翟茀以朝大夫夙退无使君劳赋
也

河水洋洋北流活活施罛濊濊鳣鲔发发葭菼揭揭庶姜孽孽庶士有朅赋
也

　　氓六章
　淫妇为人所弃而自叙其事以道其悔恨之意氓之蚩蚩抱布贸丝匪来贸丝来即我谋送子涉淇至于顿丘匪我愆期子无良媒将子无怒秋以为期赋也

乘彼垝垣以望复关不见复关泣涕涟涟既见复关载笑载言尔卜尔筮体无咎言以尔车来以我贿迁赋也

桑之未落其叶沃若于嗟鸠兮无食桑椹于嗟女兮无与士耽士之耽兮犹可说也女之耽兮不可说也比而兴也

桑之落矣其黄而陨自我徂尔三岁食贫淇水汤汤渐车帷裳女也不爽士贰其行士也罔极二三其德比也

三岁为妇靡室劳矣夙兴夜寐靡有朝矣言既遂矣至于暴矣兄弟不知咥其笑矣静言思之躬自悼矣赋也

及尔偕老老使我怨淇则有岸隰则有泮总角之宴言笑晏晏信誓旦旦不思其反反是不思亦已焉哉赋而兴也

　　怨诗　　　　　　　　　　　汉王嫱　王昭君名嫱汉宫人元帝时匈奴入朝以嫱配之　号宁胡阏氏初元帝后宫既多不得常见乃使画　工图其形按图召幸宫人皆赂画工昭君自恃其　貌独不与乃恶图之及后匈奴入朝选美人配之　昭君之图当行及入辞光彩射人悚动左右天子　方重信外国悔恨不及穷按其事画工有杜陵毛　延寿弃市籍其资财昭君在胡作诗以怨思云秋木萋萋其叶萎黄有鸟处山集于苞桑养育毛羽形容生光既得升云上游曲房离宫绝旷身体摧藏志念抑沈不得颉颃虽得委食心有徊徨我独伊何来往变常翩翩之燕远集西羌高山峨峨河水泱泱父兮母兮道里悠长呜呼哀哉忧心恻伤　　悲愤诗二首　　　　　　　　　蔡琰　琰字文姬邕之女也博学有才辨适河东卫仲道　夫亡无子归宁于家兴平中天下丧乱姬为胡骑　所获没于南匈奴左贤王在胡中十二年生二子　曹操痛邕无嗣乃遣使者以金璧赎之而重嫁陈　留董祀感伤乱离追怀悲愤作诗二章汉季失权柄董卓乱天常志欲图篡弒先害诸贤良逼迫迁旧邦拥主以自强海内兴义师欲共讨不祥卓众来东下金甲耀日光平土人脆弱来兵皆胡羌猎野围城邑所向悉破亡斩截无孑遗尸骸相撑拒马边悬男头马后载妇女长驱西入关迥路险且阻还顾邈冥冥肝为烂腐所略有万计不得令屯聚或有骨肉俱欲言不敢语失意几微间辄言毙降虏要当以停刃我曹不活汝岂复惜性命不堪其詈骂或便加捶杖毒痛参并下旦则号泣行夜则悲吟坐欲死不能得欲生无一可彼苍者何辜乃遭此□祸边荒与华异人俗少义理处所多霜雪胡风春夏起翩翩吹我衣肃肃入我耳感时念父母哀叹无穷已有客从外来闻之常欢喜迎问其消息辄复非乡里邂逅僥时愿骨肉来迎己已得自解免当复弃儿子天属缀人心念别无会期存亡永乖隔不忍与之辞儿前抱我颈问母欲何之人言母当去岂复有还时阿母常仁恻今何更不慈我尚未成人奈何不顾思见此崩五内恍惚生狂痴号泣手抚摩当发复回疑兼有同时辈相送告离别慕我独得归哀叫声摧裂马为立踟□车为不转辙观者皆歔欷行路亦呜咽去去割情恋遄征日遐迈悠悠三千里何时复交会念我出腹子胸臆为摧败既至家人尽又复无中外城郭为山林庭宇生荆艾白骨不知谁从横莫覆盖出门无人声豺狼号且吠茕茕对孤景怛□糜肝肺登高远眺望魂神忽飞逝奄若寿命尽旁人相宽大为复强视息虽生何聊赖托命于新人竭心自勖厉流离成鄙贱常恐复捐废人生几何时怀忧终年岁　　其二嗟薄祜兮遭世患宗族殄兮门户单身执略兮入西关历险阻兮之羌蛮山谷眇兮路漫漫眷东顾兮但悲叹冥当寝兮不能安饥当食兮不能餐常流涕兮眦不干薄志节兮念死难虽苟活兮无形颜惟彼方兮远阳精阴气凝兮雪夏零沙漠壅兮尘冥冥有草木兮春不荣人似禽兮食臭腥言兜离兮状窈停岁聿暮兮时迈征夜悠长兮禁门扃不能寐兮起屏营登胡殿兮临广庭元云合兮翳月星北风厉兮肃泠泠胡笳动兮边马鸣孤雁归兮声嘤嘤乐人兴兮弹琴筝音相和兮悲且清心吐思兮胸愤盈欲舒气兮恐彼惊含哀咽兮涕沾颈家既迎兮当归宁临长路兮捐所生儿呼母兮啼失声我掩耳兮不忍听追持我兮走茕茕顿复起兮毁颜形还顾之兮破人情心怛绝兮死复生　　胡笳十八拍　　　　　　　　　前人我生之初尚无为我生之后汉祚衰天不仁兮降乱离地不仁兮使我逢此时干戈日寻兮道路危民卒流亡兮共哀悲烟尘蔽野兮胡卤盛志意乖兮节义亏对殊俗兮非我宜遭恶辱兮当告谁笳一会兮琴一拍心愤怨兮无人知戎羯逼我兮为室家将我行兮向天涯云山万重兮归路遐疾风千里兮扬尘沙人多暴猛兮如虺蛇控弦被甲兮为骄奢两拍张弦兮弦欲绝志摧心折兮自悲嗟越汉国兮入胡城亡家失身兮不如无生毡裘为裳兮骨肉震惊羯膻为味兮枉遏我情鞞鼓喧兮从夜达明胡风浩浩兮暗塞营伤今感昔兮三拍成衔悲畜恨兮何时平无日无夜兮不思我乡土□气含生兮莫过我最苦天国乱兮人无主唯我薄命兮殁戎卤殊俗心异兮身难处嗜欲不同兮谁可与语寻思涉历兮多阻四拍成兮益凄楚雁南征兮欲寄边声雁北归兮为得汉音雁飞高兮邈难寻空断肠兮思愔愔攒眉向月兮抚雅琴五拍泠泠兮意弥深冰霜凛凛兮身苦寒饥对肉酪兮不能餐夜闻陇水兮声呜咽朝见长城兮路杳漫追思往日兮行李难六拍悲来兮欲罢弹日暮风悲兮边声四起不知愁心兮说向谁是原野萧条兮烽戍万里俗贱老弱兮少壮为美逐有水草兮安家葺垒牛羊满野兮聚如蜂蚁草尽水竭兮牛马皆徙七拍流恨兮恶居于此为天有眼兮何不见我独漂流为神有灵兮何事处我天南海北头我不负天兮天何配我殊匹俦我不负神兮神何殛我越荒州制兹八拍兮拟俳优何知曲成兮心转愁天无涯兮地无边我心愁兮亦复然人生倏忽兮如白驹之过隙愁不得欢乐兮当我之盛年怨兮欲问天天苍苍兮上无缘举头仰望兮空云烟九拍怀情兮谁与传城头烽火不曾灭疆场征战何时歇杀气朝朝冲塞门胡风夜夜吹边月故乡隔兮音尘绝哭无声兮气将咽一生辛苦兮缘离别十拍悲深兮泪成血我非贪生而恶死不能捐身兮心有以生仍冀得兮归桑梓死当埋骨兮长已矣日居月诸兮在戎垒胡人宠我兮有二子鞠之育之兮不羞耻愍之念之兮生长边鄙十有一拍兮因兹起哀响缠□兮彻心髓东风应律兮暖气多知是汉家天子兮布阳和羌胡蹈舞兮共讴歌两国交欢兮罢兵戈忽遇汉使兮称近诏遣千金兮赎妾身喜得生还兮逢圣君嗟别稚子兮会无因十有二拍兮哀乐均去住两情兮难具陈不谓残生兮却得还归抚抱胡儿兮泣下沾衣汉使迎我兮四牡騑騑号失声兮谁得知与我生死兮逢此时愁为子兮日无光辉焉得羽翼兮将汝归一步一远兮足难移魂消影绝兮恩爱遗十有三拍兮弦急调悲肝肠搅刺兮人莫我知身归国兮儿莫之随心悬悬兮长如饥四时万物兮有盛衰惟我愁苦兮不暂移山高地阔兮见汝无期更深夜阑兮梦汝来斯梦中执手兮一喜一悲觉后痛吾心兮无休歇时十有四拍兮涕泪交垂河水东流兮心是思十五拍兮节调促气填胸兮谁识曲处穹庐兮偶殊俗愿得归来兮天从欲再还汉国兮欢心足心有怀兮愁转深日月无私兮曾不照临子母分离兮意难任同天隔越兮如商参生死不相知兮何处寻十六拍兮思茫茫我与儿兮各一方日东月西兮徒相望不得相随兮空断肠对萱草兮忧不忘弹鸣琴兮情何伤今别子兮归故乡旧怨平兮新怨长泣血仰头兮诉苍苍胡为生兮独罹此殃十七拍兮心鼻酸关山阻修兮行路难去时怀物兮心无绪来时别儿兮思漫漫塞上黄蒿兮枝枯叶干沙场白骨兮刀痕箭瘢风霜凛凛兮春夏寒人马饥豗兮筋力单岂知重得兮入长安叹息欲绝兮泪阑干胡笳本自出胡中缘琴翻出音律同十八拍兮曲虽终响有余兮思无穷是知丝竹微妙兮均造化之功哀乐各随人心兮有变则通胡与汉兮异域殊风天与地隔兮子西母东苦我怨气兮浩于长空六合虽广兮受之应不容　　古诗
上山采蘼芜下山逢故夫长跪问故夫新人复何如新人虽言好未若故人姝颜色类相似手爪不相如新人从门入故人从阁去新人工织缣故人工织素织缣日一匹织素五丈余将缣来比素新人不如故　　古诗为焦仲卿妻作并
序

　汉末建安中庐江府小吏焦仲卿妻刘氏为仲卿　母所遣自誓不嫁其家逼之乃没水而死仲卿闻　之亦自缢于庭树时人伤之为诗云尔孔雀东南飞五里一徘徊十三能织素十四学裁衣十五弹箜篌十六诵诗书十七为君妇心中常苦悲君既为府吏守节情不移贱妾留空房相见常日稀鸡鸣入机织夜夜不得息三日断五匹大人故嫌迟非为织作迟君家妇难为妾不堪驱使徒留无所施便可白公姥及时相遣归府吏得闻之堂上启阿母儿已薄禄相幸复得此妇结发同枕席黄泉共为友共事三二年始尔未为久女行无偏斜何意致不厚阿母谓府吏何乃太区区此妇无礼节举动自专由吾意久怀忿汝岂得自由东家有贤女自名秦罗敷可怜体无比阿母为汝求便可速遣之遣去慎莫留府吏长跪告伏惟启阿母今若遣此妇终老不复取阿母得闻之捶□便大怒小子无所畏何敢助妇语吾已失恩义会不相从许府吏默无声再拜还入户举言谓新妇哽咽不能语我自不驱卿逼迫有阿母卿但暂还家吾今且报府不久当归还还必相迎取以此下心意慎勿违吾语新妇谓府吏勿复重纷纭往昔初阳岁谢家来贵门奉事循公姥进止敢自专昼夜勤作息伶俜萦苦辛谓言无罪过供养卒大恩仍更被驱遣何言复来还妾有绣腰襦葳蕤自生光红罗复斗帐四角垂香囊箱□六七十绿碧青丝绳物物各自异种种在其中人贱物亦鄙不足迎后人留待作遗施于今无会因时时为安慰久久莫相忘鸡鸣外欲曙新妇起严妆着我绣夹裙事事四五通足下蹑丝履头上玳瑁光腰若流纨素耳着明月珰指如削□根口如含珠丹纤纤作细步精妙世无双上堂拜阿母阿母怒不止昔作女儿时生小出野里本自无教训兼愧贵家子受母钱帛多不堪母驱使今日还家去念母劳家里却与小姑别泪落连珠子新妇初来时小姑始扶□今日被驱遣小姑如我长勤心养公姥好自相扶将初七及下九嬉戏莫相忘出门登车去涕落百余行府吏马在前新妇车在后隐隐何甸甸俱会大道口下马入车中低头共耳语誓不相隔卿且暂还家去吾今且赴府不久当还归誓天不相负新妇谓府吏感君区区怀君既若见录不久望君来君当作盘石妾当作蒲苇蒲苇纫如丝盘石无转移我有亲父兄性行暴如雷恐不任我意逆以煎我怀举手长劳劳二情同依依入门上家堂进退无颜仪阿母大拊掌不图子自归十三教汝织十四能裁衣十五弹箜篌十六知礼仪十七遣汝嫁谓言无誓违汝今何罪过不迎而自归兰芝惭阿母儿实无罪过阿母大悲摧还家十余日县令遣媒来云有第三郎窈窕世无双年始十八九便言多令才阿母谓阿女汝可去应之阿女含泪答兰芝初还时府吏见丁宁结誓不别离今日违情义恐此事非奇自可断来信徐徐更谓之阿母白媒人贫贱有此女始适还家门不堪吏人妇岂合令郎君幸可广问讯不得便相许媒人去数日寻遣丞请还说有兰家女承籍有宦官云有第五郎娇逸未有婚遣丞为媒人主簿通语言直说太守家有此令郎君既欲结大义故遣来贵门阿母谢媒人女子先有誓老姥岂敢言阿兄得闻之怅然心中烦举言谓阿妹作计何不量先嫁得府吏后嫁得郎君否泰如天地足以荣汝身不嫁义郎体其往欲何云兰芝仰头答理实如兄言谢家事夫婿中道还兄门处分适兄意那得自任专虽与府吏要渠会永无缘登即相许和便可作婚□媒人下□去诺诺复尔尔还部白府君下官奉使命言谈大有缘府君得闻之心中大欢喜视历复开书便利此月内六合正相应良吉三十日今已二十七卿可去成婚交语速装束络绎如浮云青雀白鹄舫四角龙子幡婀娜随风转金车玉作轮踯躅青骢马流苏金缕鞍赍钱三百万皆用青丝穿杂彩三百匹交广市鲑珍从人四五百一一登郡门阿母谓阿女适得府君书明日来迎汝何不作衣裳莫令事不举阿女默无声手巾掩口啼泪落便如泻移我琉璃榻出置前窗下左手持刀尺右手执绫罗朝成绣夹裙晚成单罗衫暗暗日欲暝愁思出门啼府吏闻此变因求假暂归未至二三里摧藏马悲哀新妇识马声蹑履相逢迎怅然遥相望知是故人来举手拍鞍马嗟叹使心伤自君别我后人事不可量果不如先愿又非君所详我有亲父母逼迫兼弟兄以我应他人君还何所望府吏谓新妇贺卿得高迁盘石方且厚可以卒千年蒲苇一时纫便作旦夕间卿当日胜贵吾独向黄泉新妇谓府吏何意出此言同是被逼迫君尔妾亦然黄泉下相见勿违今日言执手分道去各各还家门生人作死别恨恨那可论念与世间辞千万不复全府吏还家去上堂拜阿母今日大风寒寒风摧树木严霜结庭兰儿今日冥冥令母在后单故作不良计勿复怨鬼神命如南山石四体康且直阿母得闻之零泪应声落汝是大家子仕宦于台阁慎勿为妇死贵贱情何薄东家有贤女窈窕艳城郭阿母为汝求便复在旦夕府吏再拜还长叹空房中作计乃尔立转头向户里渐见愁煎迫其日牛马嘶新妇入青庐庵庵黄昏后寂寂人定初我命绝今日魂去尸长留揽裙脱丝履举身赴清池府吏闻此事心知长别离徘徊顾树下自挂东南枝两家求合葬合葬华山旁东西植松柏左右种梧桐枝枝相覆盖叶叶相交通中有双飞鸟自名为鸳鸯仰头相向鸣夜夜达五更行人驻足听寡妇起仿徨多谢后世人戒之慎勿忘　　代刘勋妻王氏杂诗　　　　　魏文帝　王宋者平虏将军刘勋妻也入门三十余年后勋　悦山阳司马氏女以宋无子出之还于道中作诗　二首翩翩□前帐张以蔽光辉昔将尔同去今将尔同归缄藏箧笥里当复何时披谁言去妇薄去妇情更重千里不唾井况乃昔所奉远望未为遥踟蹰不得并　　蒲生行浮萍篇　　　　　　　　曹植浮萍寄清水随风东西流结发辞严亲来为君子仇恪勤在朝夕无端获罪尢在昔蒙恩惠和乐如瑟琴何意今摧颓旷若商与参茱萸自有芳不若桂与兰新人虽可爱无若故所欢行云有反期君恩傥中还慊慊仰天叹愁心将何诉日月不恒处人生忽若寓悲风来入怀泪下如垂露发箧造裳衣裁缝纨与素　　种葛篇　　　　　　　　　　　前人种葛南山下葛藟自成阴与君初婚时结发恩义深欢爱在枕席宿昔同衣衾窃慕棠棣篇好乐和瑟琴行年将晚暮佳人怀异心恩纪旷不接我情遂抑沉出门当何顾徘徊步北林下有交颈兽仰见双栖禽攀枝长叹息泪下沾罗襟良马知我悲延颈代我吟昔为同池鱼今为商与参往古皆欢遇我独困于今弃置委天命悠悠安可任　　弃妇篇　　　　　　　　　　　前人石榴植前庭绿叶摇缥青丹华灼烈烈耀彩有光荣光荣流离可以处淑灵有鸟飞来集拊翼以悲鸣悲鸣夫何为丹华实不成拊心长叹息无子当归宁有子月经天无子若流星天月相终始流星没无精栖迟失所宜下与瓦石并忧怀从中来叹息通鸡鸣反侧不能寐逍遥于前庭踟蹰还入房肃肃帷幕声搴帷更摄带抚弦弹鸣筝慷慨有余音要妙悲且清收泪长叹息何以负神灵招摇待霜露何必春夏成晚获为良实愿君且安宁　　咏邯郸故才人嫁为□养卒妇　　　　　　　齐谢朓生平宫闱里出入侍丹墀开笥方罗縠窥镜比蛾眉初别意未解去久日生悲憔悴不自识娇羞余故姿梦中忽仿佛犹言承燕私　　代苏属国妇　　　　　　　　梁武帝良人如我期不谓当过时秋风忽送节白露凝前基怆怆独凉枕慅慅孤月帷忽听西北雁似从东海湄果衔万里书中有生离辞惟言长别矣不复道相思胡羊久剽夺汉节故支持帛上看未终脸下泪如丝空怀之死誓远劳同穴诗　　妾薄命　　　　　　　　　　简文帝名都多丽质本自恃容姿荡子行未至秋胡无定期玉貌歇红脸长颦串翠眉奁镜迷朝色缝针脆故丝本异摇舟咎何关窃席疑生离谁拊背溘死讵来迟王嫱貌本绝踉跄入毡帷卢姬嫁日晚非复少年时转山犹可遂乌白望难期妾心徒自苦旁人会见嗤　　咏人弃妾　　　　　　　　　　同前昔时娇玉步含羞花烛边岂言心爱断衔啼私自怜但见欢成怨非关丑易□独鹄罢中路孤鸾死镜前　　妾薄命篇　　　　　　　　　刘孝威去年从越障今岁没胡庭严霜封碣石惊沙暗井陉玉篸久落鬓罗衣长挂屏浴蚕思漆水条桑忆郑垧寄书朝鲜吏留钏武安亭勿言戎夏隔但令心契冥不见丰城□千祀复同形　　塘上行苦辛篇　　　　　　　　前人蒲生伊何陈曲中多苦辛黄金坐销铄白玉遂缁磷裂衣工毁嫡掩袖切谗新嫌成迹易已爱去理难申秦云犹变色鲁日尚回轮妾歌已肠断君心终未亲　　何生姬人有怨　　　　　　　王僧孺寒树栖羁雌月映风复吹逐臣与弃妾零落心可知宝琴徒七弦兰灯空百枝颦容不足效啼妆拭复垂同衾成楚越异国非仳离　　为姬人自伤　　　　　　　　　前人自知心里恨还向影中羞回持昔慊慊变作今悠悠还君与妾扇一
作钗
归妾奉君裘断弦犹可续心去最
难留
　　昭君怨　　　　　　　　　　陈后主图形汉宫里遥聘单于庭狼山聚云暗龙沙飞雪轻笳吟度陇咽笛转出关鸣啼妆寒叶下愁眉塞月生只余马上曲犹作别时声　　明君词　　　　　　　　　　张正见寒树暗胡尘霜栖明汉月泪染上春衣忧变华年发　　昭君词　　　　　　　　　　　陈昭跨鞍今永诀垂泪别亲宾汉地随行尽胡关逐望新交河拥塞雾陇日暗沙尘惟有孤明月犹能远送人　　下山逢故夫　　　　　　北齐徐之才踟□下山妇共申别离久为问织缣人何必长相守　　明君词　　　　　　　　　北周王褒兰殿辞新宠椒房余故情鸿飞渐南陆马首倦西征寄书参汉使衔涕望秦城惟余马上曲犹作出关声　　昭君词应诏　　　　　　　　　庾信敛眉光禄塞还望夫人城片片红颜落双双泪眼生冰河牵马渡雪路抱鞍行胡风入骨冷夜月照心明方调琴上曲变入胡笳声　　王昭君　　　　　　　　　　　前人拭啼辞戚里回顾望昭阳镜失菱花影钗除却月梁围腰无一尺垂泪有千行绿衫承马汗红袖拂秋霜别曲真多恨哀弦须更张
　闺恨部艺文三
诗

　　昭君辞　　　　　　　　　隋薛道衡我本良家子充选入掖庭不蒙女史进更失画师情蛾眉非本质蝉鬓改真形专由妾命薄误使君恩轻啼沾渭桥路叹别长安城夜依寒草宿朝逐转蓬征却望关山迥前瞻沙漠平胡风带秋月嘶马杂笳声毛裘易罗绮毡帐代金屏自知莲脸歇羞看菱镜明钗落终应弃髻解不须萦何用单于重讵假阏氏名駃騠聊强食挏酒未能倾心随故乡断愁逐塞云生汉宫如有忆为视旄头星　　昭君怨
一作卢
照邻诗
　　唐王勃
合殿恩中绝交河使渐稀肝肠随玉辇形影向金微汉地草应绿胡庭沙正飞愿逐三秋雁年年一度归　　昭君怨二首　　　　　　　　东方□汉道方全盛朝廷足武臣何须薄命妾辛苦事和亲　　其二揜泪辞丹凤衔悲向白龙单于浪惊喜无复旧时容　　息夫人　　　　　　　　　　宋之问可怜楚破息肠断息夫人仍为泉下骨不作楚王嫔楚王宠莫盛息君情更亲情亲怨生别一朝俱杀身　　下山逢故夫　　　　　　　　乔知之妾身本薄命轻弃城南隅庭前厌芍药上山采蘼芜春风纨袖零露湿罗襦羞将憔悴日提笼逢故夫　　弃妾篇　　　　　　　　　　　前人妾本丛台右君在雁门陲悠悠淇水曲彩燕入桑枝不因媒结好本以容相知容谢君应去情移会有离还君结缕带归妾织成诗此物虽轻贱不用使人嗤　　邯郸宫人怨　　　　　　　　　崔颢邯郸陌上三月春暮行逢见一妇人自言乡里本燕赵少小随家西入秦母兄怜爱无俦侣五岁名为阿娇女七岁丰茸好颜色八岁黠慧能言语十三兄弟教诗书十五青楼学歌舞我家青楼临道傍纱窗绮幔暗闻香日暮笙歌君驻马春日妆梳妾断肠不用城南使君婿本求三十侍中郎何知汉帝好容色玉辇携登归建章建章宫殿不知数万户千门深且长百堵涂椒接青琐九华阁道连洞房水晶帘箔云母扇琉璃窗牖玳瑁□岁岁年年奉欢宴娇贵荣华谁不羡恩情莫比陈皇后宠爱全胜赵飞燕瑶房侍寝世莫知金屋更衣人不见谁言一朝复一日君王弃世市朝变宫车出葬茂陵田贱妾独留长信殿一朝太子升至尊宫中人事如掌翻同时侍女见谗毁后来新人莫敢言兄弟印绶皆被夺昔年赏赐不复存一旦放归旧乡里乘车垂泪还入门父母愍我曾富贵嫁与西舍金王孙念此翻覆复何道百年盛衰谁能保忆昨尚如春日花悲今已作秋时草少年去去莫停鞭人生万事由上天非我今日独如此古今歇薄皆共然　　邯郸才人嫁为厮养卒妇　　　　李白妾本崇台女扬娥入丹阙自倚颜如花宁知有雕歇一辞玉阶下去若朝云没每忆邯郸城深宫梦秋月君王不可见惆怅至明发　　王昭君　　　　　　　　　　　前人昭君拂玉鞍上马啼红颊今日汉宫人明朝边地妾　　明君辞　　　　　　　　　　　前人汉家秦地月流影照明妃一上玉关道天涯去不归汉月还从东海出明妃西嫁来无日燕支长寒雪作花蛾眉憔悴没胡沙生乏黄金枉图画死留青冢使人嗟　　北风行　　　　　　　　　　　前人烛龙栖寒门光耀犹旦开日月照之何不及此唯有北风号怒天上来燕山雪花大如席片片吹落轩辕台幽州思妇十二月停歌罢笑双蛾摧倚门望行人念君长城苦寒真可哀别时提剑救边去遗此虎纹金鞞中有一双白羽箭蜘蛛结网生尘埃箭空在人今战死不复回不忍见此物焚之已成灰黄河捧土尚可塞北风雨雪恨难裁　　白头吟　　　　　　　　　　　前人锦水东北流波荡两鸳鸯雄巢汉宫树雌弄秦草芳宁同万死碎绮翼不忍云间两分张此时阿娇正娇妒独坐长门愁日暮但愿君恩顾妾深岂惜黄金买词赋相如作赋得黄金丈夫好新多异心一朝将聘茂陵女文君因赠白头吟东流不作西归水落花辞条羞故林兔丝固无情随风任倾倒谁使女萝枝而来强萦抱两草犹一心人心不如草莫卷龙须席从他生网丝且留琥珀枕或有梦来时覆水再收岂满杯弃妾已去难重回古来得意不相负祇今唯见青陵台　　佳人　　　　　　　　　　　　杜甫绝代有佳人幽居在空谷自云良家子零落依草木关中昔丧乱兄弟遭杀戮官高何足论不得收骨肉世情恶衰歇万事随转烛夫婿轻薄儿新人美如玉合□尚知时鸳鸯不独宿但见新人笑那闻旧人哭在山泉水清出山泉水浊侍婢卖珠回牵萝补茅屋摘花不插发采柏动盈掬天寒翠袖薄日暮倚修竹　　王敬伯歌　　　　　　　　　　李端妾本舟中女闻君江上琴君初感妾意一
作叹
妾亦感
君心遂出合欢被同为交颈禽传杯唯畏浅接膝犹嫌远侍婢奏箜篌女郎歌宛转宛转怨如何中庭霜渐多霜多叶可惜昨日非今夕徒结万里欢终成一宵客王敬伯绿水青山从此隔　　代弃妇答贾客　　　　　　　　前人玉垒城边争走马铜鞮市里共乘舟鸣环动佩恩无一作能
尽掩袖低巾泪不流畴昔将歌邀客醉如今欲舞对君忍怀贱妾平生曲一
作好
独上襄阳旧酒楼
　　苦哉行三首　　　　　　　　　戎昱官军收洛阳家住洛阳里夫婿与兄弟目前见伤死吞声不许哭还遣衣罗绮上马随匈奴数秋黄尘里生为名家女死作塞垣鬼乡国无还期天津哭流水　　其二登楼望天衢目极泪盈睫强笑无笑容须妆旧花靥昔年买奴仆奴仆来碎叶岂意未死间自为匈奴妾一生忽至此万事痛苦业得出塞垣飞不如彼蜂蝶　　其三可汗奉亲诏今月归燕山忽如乱刀剑搅妾心肠间出户望北荒迢迢玉门关生人为死别有去无时还汉月割妾心胡风雕妾颜去去断绝魂叫天天不闻　　泰娘歌　　　　　　　　　　刘禹锡　泰娘本韦尚书家主讴者初尚书为吴郡得之命　乐工诲之琵琶使之歌且舞无几何尽得其术居　一二岁携之以归京师京师多新声善工于是又　捐去故技以新声度曲而泰娘名字往往见称于　贵游之间元和初尚书薨于东京泰娘出居民间　久之为蕲州刺史张愻所得其后愻坐事谪居武　陵郡愻卒泰娘无所归地荒且远无有能知其容　与艺者故日抱乐器而哭其音焦杀以悲客闻之　为歌其事以续于乐府云泰娘家本阊门西门前绿水环金堤有时妆成好天气走上□桥折花戏风流太守韦尚书路傍忽见停隼旟斗量明珠鸟传意绀幰迎入专城居长鬟如云衣似雾锦茵罗荐承轻步舞学惊鸿水榭春歌传上客兰堂暮从郎西入帝城中贵游簪组香帘栊低鬟缓视抱明月纤指破拨生胡风繁华一旦有消歇题剑无光履声绝洛阳旧宅生草莱杜陵萧萧松柏哀妆奁虫网厚如博山炉侧倾寒灰蕲州刺史张公子白马新到铜驼里自言买笑掷黄金月堕云中从此始安知鵩鸟座隅飞寂寞旅魂招不归秦嘉镜有前时结韩寿香销故箧衣山城少人江水碧断柏哀□风雨夕朱弦已绝为知音云鬓未秋私自惜举目风烟非旧时梦寻归路多参差如何将此千行泪更洒湘江斑竹枝　　代九九　　　　　　　　　　　元稹昔年桃李月颜色共花宜回脸莲初破低蛾柳□垂望山多倚树弄水爱临池远被登楼识潜回倒影窥隔林徒想象上砌转逶迤谩掷庭中果虚攀墙外枝强持文玉佩求结麝香缡阿母怜金重亲兄要马骑把将娇小女嫁与冶游儿自隐勤勤索相要事事随每常同坐卧不省暂参差纔学羞兼妒何言宠便移青春悲易往□日誓先亏僻性嗔来见邪行醉后知别□铺枕席当面指瑕疵妾貌应犹在君情遽若斯的成终世恨焉用此宵为鸾镜灯前扑鸳衾手下隳参商半夜起琴瑟一声离努力新丛艳狂风次第吹　　续古诗　　　　　　　　　　白居易凉风飘嘉树日夜减芳菙下有感秋妇攀条苦悲嗟我本幽闲女结发事豪家豪家多婢仆门内颇骄奢良人近封侯出入鸣玉珂自从富贵来恩薄谗言多冢妇独守礼群妾互奇□但信言有玷不察心无瑕容光未销歇欢爱忽蹉跎何意掌上玉化为眼中砂盈盈一尺水浩浩千丈河勿言小大异随分有风波闺房犹复尔邦国当如何　　夜闻歌者　　　　　　　　　　前人夜泊鹦鹉洲秋月澄江彻邻船有歌者发调堪悲绝歌罢继以泣泣声通复咽寻声见其人有妇颜如雪独倚帆樯立娉婷十七八夜泪似真珠双双堕明月借问谁家妇歌泣何凄切一问一沾襟低眉终不说　　望夫矶　　　　　　　　　　　前人终日望夫夫不归化为枯石表相思望来已是几千岁无异当时初望时　　恨词　　　　　　　　　　　　前人翠黛眉低敛红珠泪暗销从来恨人意不省似今朝　　去妇　　　　　　　　　　　　孟郊君心匣中镜一破不复全妾心藕中丝虽断犹牵连安知御轮士今日翻回辕一女事一夫安可再移天君听琴中语哀哀上丝弦　　弃妇词　　　　　　　　　　　顾
古人虽弃妇弃妇有归处今日妾辞君辞君欲何去本家零落尽恸哭来时路忆昔未嫁君闻君甚周旋及与同结发值君适幽燕孤魂托飞鸟两眼如流泉流泉咽不噪万里关山道及至见君归君归妾已老物情弃衰歇新宠方妍好拭泪出故房伤心剧秋草妾以憔悴捐羞将旧物还余生欲有寄谁肯相留连空□对虚牖不觉尘埃厚寒水落芙蓉秋风堕杨柳记得初嫁君小姑始扶□今日君弃妾小姑如妾长回头语小姑莫嫁如兄夫　　瑶草春　　　　　　　　　　　前人　陇西李迅者纳别宅监奴出迅不喜欲访故人为　刺史强而配焉既归而不合监奴投井死因作瑶　草春歌以悲之瑶草春杳容与江南艳歌京西舞执心轻子都信节冠秋胡议以腰支嫁时论自有夫蝉鬓蛾眉明井底燕裙赵袖萦辘轳李生闻之泪如绠不忍回头看此井月中桂树落一枝池上鵁鶄唳孤影露桃秾李自成溪流水终天不向西翠帐绿窗寒寂寂锦茵罗荐夜凄凄瑶草春丹井远别后相思意深浅　　去妇　　　　　　　　　　　　王建新妇去年胝手足衣不暇缝蚕废蔟白头使我忧家事还如夜里烧残烛当初为信傍人语岂道如今自辛苦在时纵嫌织绢迟有丝不上邻家机　　刺促行　　　　　　　　　　　前人促促复刺刺水中无鱼山无石少年虽嫁不将归白头犹着父母衣四边田宅非所有我身不及逐鸡飞出门若有归死处猛虎当衢向前去百年不遣踏君门在家谁唤为新妇岂不见他邻舍娘嫁来长在舅姑傍　　离妇　　　　　　　　　　　　张籍十载来夫家闺门无瑕疵薄命不生子古制有分离托身言同穴今日事乖违念君终弃捐谁能强在兹堂上谢姑嫜长跪请离辞姑嫜见我往将决复沉疑与我古时钏留我嫁时衣高堂拊我身哭我于路陲昔日初为妇当君贫贱时昼夜长纺绩不得事蛾眉辛勤积黄金济君寒与饥洛阳买大宅邯郸买侍儿夫婿乘龙马出入有光仪将为富家妇永为子孙资谁谓出君门一身上车归有子未必荣无子坐生悲为人莫作女作女实难为　　胡笳十八拍　　　　　　　　　刘商汉室将衰兮四夷一
作方
不宾动干戈兮征战频哀哀
父母生育我见离乱兮当此辰纱窗对镜未经事将谓珠帘能蔽身一朝胡骑入中国仓皇处处逢胡人忽将薄命委锋镝可惜红颜随卤尘马上将余向绝域厌生求死死不得戎羯腥膻岂是人豺狼喜怒难姑息行尽天山足霜霰风土萧条近胡国万里重阴鸟不飞寒沙莽莽无南北如羁囚兮在缧绁忧虑万端无处说使余刀兮剪余发食余肉兮饮余血诚知杀身愿如此以余为妻不如死早被蛾眉累此身空悲弱质柔如水山川路长谁记得何处天涯是乡国自从惊怖少精神不觉风霜损颜色夜中归梦来又去朦胧岂解传消息漫漫胡天叫不闻明明汉月应相识水头宿兮草头坐风吹汉地衣裳破羊脂沐发长不梳羔子皮裘领仍左狐襟貉袖腥复膻昼披行兮夜披卧毡帐时移无定居日月长兮不可过怪得春光不来久胡中风土无花柳天翻地覆谁得知如今正南看北斗姓名音信两不通终日经年常闭口是非取与在指撝言语传情不如手男儿妇人带弓箭塞马蕃羊卧霜霰寸步东西岂自由偷生乞死非情愿龟兹觱篥愁中听碎叶琵琶夜深怨竟夕无云月上天故乡应得重相见忆昔私家恣娇小远取珍禽学驯扰如今沦弃念故乡悔不当初放林表朔风萧萧寒日暮星河寥落胡天晓旦夕思归不得归愁心想似笼中鸟当日苏武单于问道是宾鸿解传信学他刺血写得书书上千重万重恨髯胡少年能走马弯弓射飞无远近遂令边雁转怕人绝域何由达方寸恨凌辱兮恶腥膻憎胡地兮怨胡天生得胡儿欲弃捐及生母子情宛然貌殊语异憎还爱心中不觉常相牵朝朝暮暮在眼前腹生手养宁不怜日来月往相催迁迢迢星岁欲周天无冬无夏卧霜霰水冻草枯为一年汉家甲子有正朔绝域三光空自悬几回鸿雁来又去肠断蟾蜍亏复圆破瓶落井空永沈故乡望断无归心宁知远使问姓名汉语泠泠传好音梦魂几度到乡国觉后翻成哀怨深如今果是梦中事喜过悲来情不任童稚牵衣双在侧将来不可留又忆还乡惜别两难分宁弃胡儿归旧国山川万里复边戍背面无由得消息泪痕满面对残阳终日依依向南北莫以胡儿可羞耻恩情亦各言其子手中十指有长短截之痛惜皆相似还乡岂不见亲族念此飘零隔生死南风万里吹我心心亦随风度辽水叹息襟怀无定分当时怨来归又恨不知愁怨情若何似有锋铓扰方寸悲欢并行情未快心意相尤自相问不缘生得天属亲岂向仇雠结恩信去时只觉天苍苍归日始知胡地长重阴白日落何处秋雁所向应南方平沙四顾自迷惑远近悠悠随雁行征途未尽马蹄尽不见行人边草黄行尽胡天千万里唯见黄沙白云起马饥跑雪□草根人渴敲冰饮流水燕山仿□辨烽戍鼙鼓如闻汉家垒努力前程是帝乡生前免向胡中死归来故乡见亲族田园半芜春草绿明烛重燃煨烬灰寒泉更洗沈泥玉载持巾栉礼仪好一弄丝桐生死足出入关山十二年哀情尽在胡笳曲　　去妇怨　　　　　　　　　　戴叔伦出妇不敢啼风悲日凄凄心知恩义绝谁忍分明别下□车辚辚畏逢乡里亲空持□前幔却寄家中人忽辞王吉去为是秋胡死欲比今日情烦冤不相似　　昭君怨　　　　　　　　　　顾朝阳莫将铅粉匣不用镜花光一去边城路何情更画妆影销胡地月衣尽汉宫香妾死非关命都缘怨断肠　　虞姬怨　　　　　　　　　　冯待征妾本江南采莲女君是江东学剑人逢君游侠英雄日值妾年华桃李春年华灼灼艳桃李结发簪花配君子行逢楚汉正相持辞家上马从君起岁岁年年事征战侍君帷幄损红颜不惜罗衣沾马汗不辞红粉着刀环相期相许定关中鸣銮鸣佩入秦宫谁误四面楚歌起果知五星汉道雄天时人事有兴灭智□计屈心摧折泽中马力先战疲帐下蛾眉泪成血君王是日无神彩贱妾此时容貌改拔山意气都已无渡江面目今何在终天隔地与君辞恨似流波无息时使妾本来不相识岂见中途怀苦悲　　苦妇词　　　　　　　　　　刘言史地远易骄崇用刑匪精研哀哉苦妇身夫死百殃缠草草催出门衣堕发披肩独随军吏行当夕余一作途

欲迁
一
作还
来时已厌生到此自不全临江卧黄沙二
子死在边气哕不发声背头血涓涓有时强为言祇是尤青天□蓐无一枝冷气两悬悬穷荒夷教卑骨肉病弃捐况非本族音一
作姻
肌露谁为怜事痛感行
宾住得贪程船必当负严法岂有胎孕篇游畋复释麛羔兔尚免鹯何处摈逐深一罪三见颠校尉勋望重幕府才且贤兰裙间珠履玉食处花筵但勿轻所暗莫虑无人焉　　蘼芜叶复齐　　　　　　　　　赵嘏提筐红叶下度日采蘼芜掬翠香盈袖看花忆故夫叶齐谁复见风暖恨偏孤一被春光累容颜与昔殊　　弃妇　　　　　　　　　　　　刘驾回车在门前欲上心更悲路傍见花发似妾初嫁时养蚕已成茧织素犹在机新人应笑此何如画蛾眉昨日惜红颜今日畏老迟良媒去不远此恨今告谁　　弃妇　　　　　　　　　　　　曹邺嫁来未曾出此去长别离父母亦有家羞言何以归此日年且少事姑常有仪见多自成丑不待颜色衰何人不识宠所嗟无是非将欲告此意四邻已相疑　　怨歌行　　　　　　　　　　　前人丈夫好弓剑行坐说金吾喜闻有行役结束不待车官田赠倡妇留妾侍舅姑舅姑皆已死庭花半是芜中妹寻适人生女亦嫁夫何曾寄消息他处却有书严风厉中野女子心易孤贫贱又相负封侯意何如　　卒妻怨　　　　　　　　　　皮日休河湟戌卒去一半多不回家有半菽食身为一囊灰官吏按其籍伍中斥其妻处处鲁人髽家家杞妇哀少者任所归老者无所携况当札瘥年米粒如琼瑰累累作饿殍见之心若摧其夫死锋刃其室委尘埃其命即用矣其赏安在哉岂无黔敖恩救此穷饿骸谁知白屋士念此□欸欸　　代小玉家为蕃骑所掳后寄故集贤裴公相国　　　　　　　　　　　　　　　　韩偓动天金鼓逼神州惜别无心学坠楼不得回眸辞傅粉便须含泪对一
作到
残秋折钗伴妾埋青冢半镜随
郎葬杜邮唯有此宵魂梦里殷勤相觅凤池头　　哀老妇　　　　　　　　　　宋李觏里中一老妇行行啼路隅自悼未亡人暮年从二夫寡时十八九嫁时六十余昔日遗腹儿今兹垂白须子岂不欲养母岂不怀居徭役及下户财尽无所输异籍幸可免嫁母乃良图牵车送出门急若盗贼驱儿孙孙有妇小大攀且呼回头与永诀欲死无刑诛我时闻此言为之长叹呜天民固有穷鳏寡实其徒仁政先四者着在孟轲书吾君务复古旦旦师黄虞赦书求节妇许与旌门闾繄尔愚妇人岂曰礼所拘蓬茨四十年不知形影孤州县莫能察诏旨徒成虚而况赋役间群小所同趋奸欺至骨髓公利未锱铢良田岁岁卖存者唯莱污兄弟欲离散母子因变渝天地岂非大曾不容尔躯嗟嗟孝治主早晚能闻诸吾言又无位反袂空涟如　　望夫山　　　　　　　　　　　陈造亭亭碧山椒依约凝黛立何年荡子妇登此望行役君行断音信妾恨无路极坚诚不磨灭化作山上石烟悲复云惨仿□见精魄野花徒自好江月为谁白亦知江南与江北红楼无处无倾国妾身为石良不惜君心如石那可得　　望夫石　　　　　　　　　　陈师道碛戍人何在秋霜志不移无言息妫怨有泪舜娥悲山静云盘髻江空月映眉谁将望远意歌作送征诗　　邻妇三首　　　　　　　　　　赵鼎邻妇哭哭声苦一家十口今存五我亲问知一一诉儿郎被杀夫遭掳邻妇哭哭声哀儿郎未埋夫未回烧残破屋不能葺田畴失锄多草莱邻妇哭哭声停应当门户无余丁追胥夜至星火急并州运米云中行　　邯郸才人嫁为厮养卒妇　　　　曹勋落叶逐惊风落花逐流水漂零无定端寄托随所委朝荣瑶圃中暮落穷辙里岂不恶糟糠岂不愿罗绮罗绮闭深宫嫉妒交相靡糟糠守穷庐苦乐同终始行藏宜自然燕巢茅屋底　　拟妾薄命　　　　　　　　　李孝先妾薄命当语谁身年二八为娇儿阿母岁岁不嫁女二十三十颜色衰天公两手抟日月下烛万物无偏私奈何丑女得好匹一生长存黄金闺美人如花不嫁人父母既没诸兄疑寄书东家小姑道得嫁莫择君婿好他人好恶那得知失时不嫁令人老　　涿南见蚕妇本汴梁贵家　　　　杨奂蚕月何曾出后堂干戈流落客他乡罗衣着尽无人问自把荆篮摘野桑　　上山采蘼芜　　　　　　　　曹文晦上山采芜采采不盈掬下山逢故夫褰衣拦道哭昔君弃妾时二雏方去乳骨胳今已成终能继门户饮水当思源惜树须连枝新人虽云乐当念旧人为上山采蘼芜歌思一何苦我欲歌向人今人不如古　　去妇词　　　　　　　　　　　郑采敝衣尚可澣古镜尚可磨郎君一□蔽反复将奈何缅怀初嫁时同心指江河江河固上流郎恩中道休娟娟芙蓉花托根在芳洲驱妾出门去妾身将焉求安得明月珠置之郎心头　　石妇操
并
引
　　　　　元杨维桢
　石妇即望夫石也在处有之诗人悲其志与精卫　同不必问其主名也予为词补夫琴操云峨峨孤竹冈上有石鲁鲁山夫折山华岁岁山头歌石妇行人几时归东海山头有时聚行人归啼石柱石妇岑岑化黄土　　题寿沙驿壁　　　　　　　万俟蕙柔夫官湖右妾江东三载孤帏日夕空葵萼有心终向日柳花无力苦随风两行血泪孤灯下万里家乡一枕中雁到衡阳身即返有书难倩子卿鸿　　上山采蘼芜　　　　　　　　明刘基上山采蘼芜山峻路迢递下山逢故夫悲风生罗袂忆昔结发时愿得终百年变故不可期中道相弃捐莲实生水中石榴生路侧未尝挂齿牙中心岂能识上山采蘼芜罗袖生芳菲因君赠新人莫遣秋霜霏落叶辞故枝不寄别条上白日无回光谁能不惆怅　　真真曲　　　　　　　　　　　贝琼　姚文公为承旨时一日玉堂燕集声伎毕奏有真　真者操南音公疑而问之泣对曰妾建宁人西山　之苗裔也父司管库于济宁坐盗用县官财卖妾　以偿遂流落倡家公悯之遣使白丞相三宝奴为　落籍且谓翰林属官王杕曰汝无妻以此姬配汝　吾即其父也资装皆出于公杕字杕华后官至翰　林待制噫以西山之贤子孙陵迟疑不至于此然　辱于始而正于终是亦天也篔谷笔谈记其事予　乃赋四十二韵而沉郁凄婉亦足以尽其大略矣断丝弃道边何日缘长松堕羽别炎洲不复巢梧桐请君且勿饮听我歌懊□在昔全盛时冠盖纷相从盘游易水上意气天山雄金刀手割鲜酒给葡萄浓坐有一枝春秀色不可双娉婷刘碧玉绰约商玲珑宝髻金雀钗已觉燕赵空或闻操南音未解歌北风上客惊且疑姓字初未通问之惭复泣乃起陈始终妾本建宁女远出西山翁父母生妾时谓是金母童梨花锁院落燕子窥帘栊迢迢官朔方南归山水重侵贷国有刑桎梏加父躬粥女以自赎白璧沦泥中秋娘教歌舞声价倾新丰永为倡家妇遂属梨园工览镜拂新翠吹箫和小红身居十二楼屡入明光宫京华多少年门外嘶青骢自伤妾薄命失路随秋蓬不如孟光丑犹得嫁梁鸿客闻为三叹祖德宁未崇回黄忽变绿人事何匆匆有客伤缇萦无人怜蔡邕遣使白丞相削籍归旧宗小史三十余勿恨相如穷配汝执箕帚今夕看乘龙鸳鸯并玉树鹦鹉开金笼银甲不复整红牙不复从提瓮自汲水絺绤亦御冬应非事羊侃颇类归建封琵琶感商妇老大犹西东崔徽怨□□浪写丹青容依依章台柳落絮春无踪小妾恨题驿竟与琼奴同时多困坎坷事或欣遭逢焉知百尺井□登群玉峰借问为者谁内相姚文公　　妾薄命　　　　　　　　　　　王恭玉钗堕地无全股双凤蟠龙两分去虽藏匣底终弃捐欲卖旁人不值钱辘轳宛转黄金井手挽铜瓶系纤绠谁知绠断瓶堕泉千尺深沉不窥影铜瓶堕泉钗堕地君心何得生离异　　去妇词　　　　　　　　　　　前人刺促何刺促东家迎鸾西家哭哭声休使东家闻东家新妇嫁郎君满堂笑语看珠翠夹道风传兰麝熏浮云上天花落树君心一失无回悟明知遣妾何所归饮行寻出门路青铜镜面无光采苦心尚在容华改东家新妇倾城姿似妾从前初嫁时　　渔阳老妇歌　　　　　　　　　周忱渔阳老妇白发多去年归自斡难河自言本是田家女少小姿容众推许父母求婚来大都朱门许嫁不须臾良人系出蒙古部阿翁仕元作枢副当时误信媒妁言论财竟作偏房妇含羞俯首半载余天上兵来北击胡百口仓皇夜出塞散入匈奴部落居偷生强欲随风土旋绾盘头学胡语区脱沙中逐井泉琵琶马上调歌舞岂无肉食充黄粱亦有酥酪为酒浆族类不同天性异触物时时怀故乡况当夫死子尚幼风沙易得红颜丑归心一片竟谁知绝漠穷荒零落久前年天子亲北征单于纳款烟尘清往来信使无虚月老身遂得离边庭提携二子到乡邑村墟改变无亲戚悲来暗忆别家时别时十七今七十角尖高帽窄衣裳半臂珠络红缨长儿童乍见皆掩笑元季都人同此妆今日官家有恩例给与牛羊赐田地太平衣食足□桑且保白骨埋渔阳独惜生来命何薄虚掷春光向沙漠寄语邻家窈宨娘早嫁无如故乡乐　　弃妇辞　　　　　　　　　　　前人回车已驾衡门下将去复留情不舍举家欲语畏郎嗔独自登车无送者吞声惟恐路人知默默还思初嫁时父母殷勤受明礼良媒宛转来通辞入门即听舅姑语妇道营生在勤苦淡妆不用画蛾眉朝采蚕桑暮机杼亦知朴陋人所厌习成天性终难变丈夫有才常好新贱妾薄命何嗟怨缲丝在车犹未除亭午当炊谁下厨但得新人亦似此庶免高堂烦老姑到家无面见邻姬独掩寒闺双泪垂小时只恨青春促今日方愁年老迟　　齐女墓　　　　　　　　　　　吴讷齐景不自强涕出女于吴迢迢三千里百两来姑苏死葬虞山巅北望父母都芳魂逐飘风艳骨归黄垆空余一抔土月夜□饥狐　　齐女墓　　　　　　　　　　周霞宾帷茀三千里辞亲远结婚浪传招楚些难返望齐魂兰麝山头土蒿莱北郭门生涯归一瞬标榜至今存　　去妇词三首　　　　　　　　魏允中半遮红粉蹙眉一片离心行路知凭为语郎休望妾妾归犹似未归时　　其二
云雨阳台旧路迷千山明月照人啼背风纵作孤飞翼索胜金笼里面栖　　其三
落花飞絮共悠悠怕入东风燕子楼为看武陵源里水断肠东去不西流　　塘上行　　　　　　　　　　　潘恩绿蒲生中池其叶何蒙茸与君缔□媾焉知鲜有终三月杨柳花飞泊随春风入沼化为萍吁嗟无定踪冲波一相激叶叶自西东我心元不移君情忍中绝妾生禽不如鸳鸾故成列妾生草不如丝萝可高揭妾生木不如连理枝纠结越鸟岂北翥吴江不西旋妾生一以弃苦相诚可怜恨无奋飞翼委志毕君前　　去妇词　　　　　　　　　　周应宾故人昨日新新人明日故同是机中人何必问缣素　　懊恼歌　　　　　　　　　　黎遂球欢初恋侬时夜夜门前立今日欢弃侬对人不敢泣　　长水怨为友人妾赋　　　　　魏学洢妾家住长水长水东西流青青

　闺恨部纪事
天中记太公望少婿马氏老而见去卖酱孟津值天大凉改业贩又值大风赁于棘津雠而不庸屠牛朝歌天热肉败凡往不遇乃钓于滋泉西伯出猎与语大悦载而俱归立为师及武王平商封于齐东就国道遇妇人泣问之其前妻也再拜求合公取盆水倾地令其收之惟得少泥太公曰若言离更合覆水定难收妇遂抱恨而死今有马母冢古今注别鹤操商陵牧子所作也娶妻五年而无子父兄将为之改娶妻闻之中夜起倚户而悲啸牧子闻之怆然而悲乃歌曰将乘比翼隔天端山川悠远路漫漫揽衣不寝食忘餐按乐府解题
以为牧子妻作

下帷短牒宋玉东家女因玉见弃誓不再适膏沐不施恒以帛带交结胸前后操织作以自给江湖纪闻石尤风者传闻为石氏女嫁为尤郎妇情好甚笃为商远行妻阻之不从尤出不归妻忆之病亡临亡长叹曰吾恨不能阻其行以至于此今凡有商旅远行吾当作大风为天下妇人阻之自后商旅发船值打头逆风则曰此石尤风也遂止不行妇人以夫姓为名故曰石尤有一榜人自言有奇术恒曰人与我百钱吾能返此风人有与之风果止后人云乃密书我为石娘唤尤郎归也须放我舟行十四字沉水中成都旧事昔有人饮于锦城谢氏其女窥而悦之其人闻子规啼心动即谢去女恨甚后闻子规啼则怔忡若豹鸣也使侍女以竹枝驱之曰豹汝尚敢至此啼乎故名子规为谢豹汉书景十三王传广川王去有幸姬王昭平王地余许以为后去尝疾姬阳成昭信侍视甚谨更爱之去与地余戏得□中刀笞问状服欲与昭平共杀昭信笞问昭平不服以铁针针之强服乃会诸姬去以剑自击地余令昭信击昭平皆死昭信曰两姬婢且泄口复绞杀从婢三人后昭信病梦见昭平等以状告去去曰虏乃复见畏我独可燔烧耳掘出尸皆烧为灰后去立昭信为后幸姬陶望卿为修靡夫人主缯帛崔修成为明贞夫人主永巷昭信复谮望卿曰与我无礼衣服常鲜于我尽取善缯□诸宫人去曰若数恶望卿不能减我爱设闻其淫我亨之矣后昭信谓去曰前画工画望卿舍望卿袒裼傅粉其旁又数出入南户窥郎吏疑有奸去曰善司之以故益不爱望卿后与昭信等饮诸姬皆侍去为望卿作歌曰背尊章嫖以忽谋屈奇起自绝行周流自生患谅非望今谁怨使美人相和歌之去曰是中当有自知者昭信知去已怒即诬言望卿历指郎吏卧处具知其主名又言郎中令锦被疑有奸去即与昭信从诸姬至望卿所裸其身更击之令诸姬各执烧铁共灼望卿望卿走自投井死昭信出之椓杙其阴中割其鼻唇断其舌谓去曰前杀昭平反来畏我今欲靡烂望卿使不能神与去共支解之置大镬中取桃灰毒药并之召诸姬皆临观连日夜靡尽复共杀其女弟都后去数召姬荣爱与饮昭信复谮之曰荣姬瞻视意态不善疑有私时爱为去刺方领绣去取烧之爱恐自投井出之未死笞问爱自诬与医奸去缚系柱烧刀灼溃两目生割两股销铅灌其口中爱死支解以棘埋之诸幸于去者昭信辄谮杀之凡十四人皆埋太后所居长寿宫中宫人畏之莫敢复迕昭信欲擅爱曰王使明贞夫人主诸姬淫乱难禁请闭诸姬舍门无令出敖使其大婢为仆射主永巷尽封闭诸舍上钥于后非大置酒召不得见去怜之为作歌曰愁莫愁居无聊心重结意不舒内茀郁忧哀积上不见天生何益日崔隤时不再愿弃躯死无悔令昭信声鼓为节以教诸姬歌之歌罢辄归永巷封门独昭信兄子初为乘华夫人得朝夕见昭信与去从十余奴博饮游敖初去年十四五事师受易师数谏正去去益大逐之内史请以为掾师数令内史禁切王家去使奴杀师父子不发觉后去数置酒令倡俳裸戏坐中以为乐相强劾系倡阑入殿门奏状事下考案倡辞本为王教修靡夫人望卿弟都歌舞使者召望卿都去对皆淫乱自杀会赦不治望卿前亨煮即取他死人与都尸并付其母母曰都是望卿非也数号哭求死昭信令奴杀之奴得辞服本始三年相内史奏状具言赦前所犯天子遣大鸿胪丞相长史御史丞廷尉正杂治巨鹿诏狱奏请逮捕去及后昭信制曰王后昭信诸姬奴婢证者皆下狱辞服有司复请诛王制曰与列侯中二千石二千石博士议议者皆以为去悖虐听后昭信谗言燔烧亨煮生割剥人距师之谏杀其父子凡杀无辜十六人至一家母子三人逆节绝理其十五人在赦前大恶仍重当伏显戮以示众制曰朕不忍致王于法议其罚有司请废勿王与妻子徙上庸奏可与汤沐邑百户去道自杀昭信弃市汉官仪周泽字卿北海安丘人也为太常卧疾斋宫其妻哀泽老病窥问所苦泽大怒以为干犯斋禁收送诏狱并自□谢当世疑其激发不实又谚曰生世不谐作太常妻一岁三百六十日三百五十九日斋一日不斋醉如泥既作事复低迷天中记窦元以形貌绝异天子以公主妻之旧妻与元书别曰弃妻斥女敬白窦生卑贱鄙陋不如贵人妾日以远彼日以亲衣不厌新人不厌故悲不可忍怨不可去彼独何人而居我处三国魏志后妃传注魏略曰太祖始有丁夫人又刘夫人生子修及清河长公主刘早终丁养子修子修亡于穰丁常言将我儿杀之都不复念遂哭泣无节太祖忿之遣归家欲其意折后太祖就见之夫人方织外人传云公至夫人踞机如故太祖到抚其背曰顾我共载归乎夫人不顾又不应太祖却立于户外复云得无尚可邪遂不应太祖曰真诀矣遂与绝蜀志刘琰传琰妻胡氏入贺太后太后特留胡氏经月乃出胡氏有美色琰疑其与后主有私呼卒挝胡至以履搏面而后弃遣胡具以告琰坐下狱有司议曰卒非挝妻之人面非受履之地琰竟弃市自是大臣妻母朝庆遂绝世说王浑后妻琅邪颜氏女王时为徐州刺史交礼拜讫王将答拜观者咸曰王侯州将新妇州民恐无由答拜王乃止武子以其父不答拜不成礼恐非夫妇不为之拜谓为颜妾颜氏耻之以其门贵终不敢离搜神记赵明甫天水人名仁美迁受蒲县令有一女未适人选有德行学业者配之未得婿先为女子□一女仆一日命扫庭忽涕泪令曰何故女仆曰某姓王父尝为此邑令某生此县中因丧父母不觉涕泪交下令问其父名曰名德麟令思之乃是亲戚因即惨然又曰何至如是女仆曰丱角之时遭兵革乱离之苦被人掠卖一至于斯令乃辍其女妆奁之具先嫁之天中记赵书云石虎聘崔氏为夫人无宠所爱郑夫人有百日儿病谓崔与药以告石虎虎作威问之崔言非药虎乃射一箭通中而死载记云石虎聘将军郭荣妹为妻虎宠惑优僮郑樱桃而杀郭氏更纳清河崔氏女樱桃又谮而杀之世说王胡之与无忌甚相昵胡之尝共游无忌入告母请为馔母流涕曰王敦昔肆酷汝父假手世将吾所以积年不告汝者王氏门强汝兄弟尚幼不欲使此声着盖以避祸耳无忌惊号抽刀而出胡之已去远南齐书谢朓传朓建武四年出为南东海太守行南徐州事启王敬则反谋上甚嘉赏之迁尚书吏部郎敬则女为朓妻常怀刀欲报朓朓不敢相见沈昭略谓朓曰卿人地之美无忝此职但恨今日刑于寡妻伽蓝记王肃为齐秘书丞太和十八年背逆归顺肃在江南之日聘谢氏女为妻及至京师复尚公主谢作五言诗以赠之其诗曰本为箔上蚕今作机上丝得路逐胜去颇忆缠绵时公主代肃答谢云针是贯线物目中恒任丝得帛缝新去何能纳故时肃甚有愧谢之色遂造正觉寺以憩之北齐书上党刚肃王涣传文宣使韩伯升之邺征涣涣杀伯升以逃土人执送帝与永安王浚同见杀以其妃李氏配冯文洛是帝家旧奴积劳位至刺史帝令文洛等杀涣故以其妻妻焉至干明元年收二王余骨葬之赠司空谥曰刚肃有敕李氏还第而文洛尚以故意修饬诣李李盛列左右引文洛立于阶下数之曰遭难流离以至大辱志操寡薄不能自尽幸蒙恩诏得反藩闱汝是谁家孰奴犹欲见侮于是杖之一百流血洒地教坊记隋末有河间人皻鼻酗酒自号郎中每醉必殴击其妻妻美而善歌每为悲怨之声辄摇顿其身好事者乃为假面以写其状呼为踏摇娘今谓之谈娘法苑珠林唐武德中□人姓韦与一妇人言誓期不相负累年宠衰妇人怨恨韦惧其反已自缢杀之后数日韦遍身发癞而死朝野佥载殿中侍御史王旭括宅中别宅女妇风声色目有稍不承者以绳勒其阴令壮士弹竹击之酸痛不可忍倒悬一女妇以石锤其发遣证与长安尉房恒奸经三日不承女妇曰侍郎如此苦毒儿死必诉于冥司若配入宫必申于主上终不相放旭惭惧乃舍之本事诗宁王宅左有卖饼者妻纤白明媚王一见属目厚遗其夫取之宠惜逾等岁余因问曰汝复忆饼师否默然不对王命饼师使见之其妻注视泪垂颊若不胜情时王座客十余人皆当时文士无不凄异王命赋诗王维先成云莫以今时宠能忘旧日恩看花满眼泪不共楚王言座客无敢继者王乃归饼师妻以终其志南部新书河东裴章者其父曹尝镇荆州门僧昙照道行甚高能知休咎章幼时为照所重言其官班位望过于其父章弱冠父为娶妻李氏女及四十余章从职太原弃妻于洛中过门不入别有所牵李氏自感其薄命常被褐髽髻读佛书蔬食又十年严绶尚书自荆州移镇太原昙照随之章因见照叙旧久之谓曰贫道五十年前言郎君必贵今则皆不何也章自以薄妻之故启之照曰夫人生魂诉于上帝以非命处君后旬日其下以刃划腹于浴器中五脏堕遂死全唐诗话李翱在潭州席上有舞柘枝者颜色忧悴殷尧藩侍御当筵赠诗曰姑苏太守青蛾女流落长沙舞柘枝满座绣衣皆不识可怜红脸泪双垂翱诘其事乃姑苏台韦中丞爱姬所生之女曰妾以昆弟夭折委身乐部耻辱先人言讫涕咽情不能堪亚相为之吁叹且曰吾韦族姻旧速命更其舞衣饰以□襦延与韩夫人相见顾其言语清楚宛有冠盖风仪遂于宾榻中选士而嫁之舒元舆侍郎闻之自京驰诗曰湘江舞罢忽成悲便脱蛮出绛帷谁是蔡邕琴酒客魏公怀旧嫁文姬玉泉子温庭筠有词赋盛名初从乡里举客游江淮间扬子留后姚勖厚遗之庭筠少年其所得钱帛多为狭邪所费勖大怒笞且逐之以故庭筠不中第其姊赵颛之妻也每以庭筠下第辄切齿于勖一日厅有客温氏偶问谁氏左右以勖对温氏遽出厅事执勖袖大哭勖殊惊异且持袖牢固不可脱不知所为移时温氏方曰吾弟年少宴游人之常情奈何笞之迄今遂无有成安知不由汝致之遂大哭久之方得解脱勖归愤讶竟因此得疾而卒北梦琐言唐柳仆射仲贤镇郪城有一婢失意将婢于成都鬻之盖巨源使君乃西川大校累典大郡宅在苦竹溪女侩具以柳婢言乃取归其家一日盖公临街窥窗柳婢在侍通衢有鬻绫罗者从窗下过召俾就宅盖公于束缣内选择边幅舒卷揲之第其厚薄酬酢可否柳婢失色而仆似中风恙命扶之而去一无言语但令与还女侩家翌日而瘳诘其所苦青衣曰某虽贱人曾为柳家细婢死则死矣安能事卖绢牙郎乎蜀都闻之皆叹世族之家率由礼则盖公暴贵未知士风为婢仆所讥宜矣哉唐进士宇文翃深慕上科有女及笄国色朝中令子弟求之不得时窦璠年逾耳顺方谋继室翃以其兄回为谏议正有气焰遂聘女与璠丽情集唐裴敬中为察官奉使蒲中与崔徽相从敬中回徽以不得从为恨久之成疾自写其真以寄裴曰崔徽一旦不如卷中人矣云南山川志敕雺山在嵩盟州东四十里世传蒙世隆征乌蒙得四女归至此山四女遥望故乡俯仰叹息忽山巅雾结三峰唐书高骈传南诏寇嶲州掠成都徙骈剑南西川节度使乘传诣军蛮闻骈至亟解去蜀有突将分左右二厢厢有虞候诘火督盗贼有兵马虞候主调发骈罢突将月禀并餐钱约曰府库完当如旧战士失望突将乱乘门以入骈匿于圊监军慰抚之乃定骈徐出厚赏士悉还其衣禀然密籍所给姓名夜遣牙将击杀之夷其族虽孕者不贳投尸于江有一妇方踞而乳子将就刑媪伤之疑其畏死谓曰以子丐我一诣曹司也妇蹶起曰我知之且饱吾子不可使以饥受戮也见刑者拜曰渠有节度使夺战士食一日忿怒淫刑以逞国家法令何有也我死当诉于天使此贼阖门如今日冤也逮死神色晏然蜀人闻者为垂泣北梦琐言光化中有文士刘道济止于天台山国清寺梦见一女子引生入窗下有侧柏树葵花遂为伉俪后频于梦中相遇自不晓其故无何于明州奉化县古寺内见有一窗侧柏葵花宛是梦中所游有一客官人寄寓于此室女有美才贫而未聘近中心疾而生所梦乃女之魂也盖女子及笄不有所归岂非父兄之过哉今是堂手录杜大中自行伍为将与物无情西人呼为杜大虫虽妻有过亦公杖之有爱妾才色俱美大中笺表皆其所为一日大中方寝妾至见几间有纸笔颇佳因书一阕寄临江仙有彩凤随□之语中觉而视之云□且打凤于是掌其面至项折而死词话韦庄以才名寓蜀有宠人姿质艳丽兼善词翰王建闻之托以教内人为辞夺去庄追念悒怏作荷叶杯词云绝代佳人难得倾国花下见无期一双愁黛远山眉不忍更思惟闲掩翠屏金凤残梦罗幕画堂空碧天无路信难通惆怅旧房栊又云记得那年花下深夜初识谢娘时水堂西面画帘垂携手暗相期惆怅晓莺残月相别从此隔音尘如今俱是异乡人相见更无因又小重山词云一闭昭阳春又春夜寒深漏永梦君恩卧思前事暗消魂罗衣湿新搵旧啼痕歌吹隔重阍繞庭芳草绿倚长门万般惆怅向谁论凝望立宫殿欲黄□又谒金门云空相忆无计得传消息天上姮娥人不识寄书何处□新睡觉来无力不忍把伊书迹满院落花春寂寂断肠芳草碧流传入宫姬闻之不食死稽神录浙西军校吴景者辛酉岁设斋于石头城僧院其夕既陈设忽闻妇女哭声甚哀初远渐近俄在斋筵中矣景乃告院僧曰景顷岁从军克豫章获一妇人殊有姿色未几其夫求赎将军令严肃不可相容景即杀之后甚以为恨今之设斋正为是也即与僧俱往乃见妇人在焉僧为之祈告妇人曰我从吴景索命不知其他遽前逐之景急走上佛殿大呼曰我还尔命于是颠仆而卒湘山野录潘佑有文而容陋其妻右射仆严绩之女有绝态一日晨妆佑潜窥于鉴台其面落鉴中妻怖遽倒佑怒其恶己因弃之墨客挥犀李景使大将胡则守江州江南未下曹翰以兵围之三年城坚不可破一日则怒一饔人鲙鱼不精欲杀之其妻遽止之曰士卒守城多年矣尸骨满野奈何以一食杀士卒耶则乃舍之比夜卒缒城走投曹翰具言城之虚实先是城西南倚险素不设备卒乃引三帅自西南攻之是夜城胡则一门无遗默记龙衮江南录云江南周后随后主归朝封郑国夫人例随命妇入宫每入辄数日而出必大泣骂后主声闻于外后主多宛转避之乐善录锺辐年少负才傲物樊若水爱其才妻之以女女亦才质双盛辐登第方得意买一妾自侍命曰青箱所在狂放久不归一日有邑令延留饮于楼上辐醉卧忽梦其妻以一诗怨责曰楚水平如练白鸟飞金陵几多地一去不言归翌日辐归采石妾忽暴死及抵家樊已死数月矣物故之夜乃辐梦于县楼之时渑水燕谈录卢多逊南迁朱崖逾岭憩一山店店妪举止和淑颇能谈京华事卢访之妪不谓卢也曰家故汴都累代仕族一子仕州县卢相公违法治一事子不能奉诬窜南方到方周岁尽室沦丧独残老躯流落居此意有所待卢相欺上罔下倚势害物天道昭昭行当南窜未亡间庶见于此以快宿憾尔因号呼泣下卢不待食促驾而去梦溪笔谈信州杉溪驿舍中有妇人题壁数百言自叙家世本士族父母以嫁三班奉职鹿生之子娩娠方三日鹿生利月俸逼命上道遂死于杉溪将死乃书此壁具逼迫苦楚之状恨父母远无地赴诉言极哀切颇有词藻读者无不感伤既死□葬之驿后山下行人过此多为之愤激为诗以吊之者百余篇人集之谓之鹿奴诗其间甚有佳句鹿生夏文庄家奴人恶其贪忍故斥为鹿奴墨庄漫录山谷在荆州时邻居一女子闲静妍美绰有态度年方笄山谷殊叹惜之其家盖闾阎细民也未几嫁同里而夫亦庸俗贫下非其偶也山谷因和荆南太守马瑊中玉水仙花诗有云淤泥解作白莲藕粪壤能开黄玉花可惜国香天不管随缘流落小民家盖有感而作后数年此女生二子其夫鬻于郡人田氏家憔悴顿挫无复故态然犹有余妍乃以国香名之冷斋夜话云庵住洞山时尝过檀越家经大林间少立闻哀声杂流水临涧下窥有蹲水中者使两夫下扶缘臂而上乃盲女子年十七八许问其故曰我母死父佣于远方兄贫无食牵我至此猛推下我而去云庵意恻不觉涕下顾其人力曰汝无妇可畜以相活我给与一世力拜诺即以所乘笋兜舁归山云庵步随之盲女后生三子皆勤院事宋史五行志绍兴间汉阳军有插榴枝于石罅秀茂成阴岁有花实初郡狱有诬服孝妇杀姑妇不能自明属行刑者插髻上花于石隙曰生则可以验吾冤行刑者如其言后果生谈薮兀朮见一卒妻美杀其夫而纳之宠嬖殊甚朮有所佩匕首极利寝则枕之他日方寝此妇取匕首将杀之朮觉惊问妇曰将杀汝朮曰何故曰我夫为汝杀吾欲报仇朮默然久之曰吾不忍杀汝当为汝别求夫乃尽集诸将使自择妇指一人即以嫁之齐东野语吴季谦愈初为鄂州邑尉常获盗讯之则昔年有某郡倅者江行遇盗杀之其妻有色盗□之曰汝能从我乎妻曰汝能从我则我亦从汝否则杀我盗问故曰吾事夫若干年今至此已矣无可言者仅有一儿才数月吾欲浮之江中幸而有育之者庶其有遗种吾然后从汝无悔盗许之乃以黑漆团合盛此儿藉以文褓且置银二斤其旁使随流去如是十余年一日盗至鄂舣舟挟其家至某寺设供至一僧房庋间黑合在焉一见识之惊绝几倒因曰吾疾作姑小憩于此毋挠我乘闲密问僧何从得此合僧言某年月日得于水滨有婴儿及白金在焉吾收育之为求乳食今在此年长矣呼视之酷肖其父乃为僧言始末且言在某所能为我闻之有司密捕之可以为功受赏吾冤亦释矣僧为报尉一掩获之遂取其子以归季谦用是改秩金史斜卯爱实传天兴元年八月括京城粟先令各家自实壮者存石有三斗幼者半之仍书其数门首敢有匿者以升斗论罪京城三十六坊各选深刻者主之内族完颜久住尤酷暴有寡妇二口实豆六斗内有蓬子约三升久住笑曰吾得之矣执而以令于众妇泣诉曰妾夫死于兵姑老不能为养故杂蓬□以自食耳非敢以为军储也且三升六斗之余不从竟死杖下京师闻之股栗尽投其余于粪混中金姬别传李嘉谟以乡役部发岁运至元都常夜对月独歌曰万里倦行役秋来瘦几分因看河北月忽忆海东云夜静闻邻妇有倚楼泣者明日访其家则宋旧宫人金德淑也因过叩之德淑曰客非昨暮悲歌人乎李答曰昨所歌诗实非己作有同舟人自杭来每吟此句故能记之尔德淑泣曰此亡宋昭仪黄惠清寄汪水云诗我亦宋宫人也昭仪旧同供奉极相亲爱今各流落异乡彼且为泉下人矣夜闻君歌其诗不胜凄感因言当日吾辈皆有诗赠水云乃自举所作望江南词歌毕又泣下辍耕录浙省广济库岁差杭城諲实户若干名充役库子以司出纳比一家中侵用官钱太多无可为偿府判王某素号残忍乃拘其妻妾子女于官又无可为计则命小舟载之求食于西湖以赀纳官不肖辈群趋焉鲜于伯机先生枢作湖边曲云湖边荡桨谁家女绿惨红愁羞不语低回忍泪傍郎船贪得缠头强歌舞玉壶美酒不须忧鱼腹熊蹯弃如土阳台梦短匆匆去鸳锁生寒愁日暮安得义士掷千金遂令桑濮歌行路后王之子孙有为娼者天之报施一何捷也芝轩笔记至元年间松江府庠生李彦直小字玉郎弱冠有文誉其学之后圃有高楼焉眺望颇远彦直凡遇三夏则读书其中圃外则妓馆环之丝竹之音日至于耳彦直亦习闻不怪一日与同侪饮于楼上一友闻之笑曰所谓但闻其声不见其形也彦直亦笑曰若见其形并不赏其声矣众请共赋其事彦直赋先成众方传玩忽报学师在门彦直急取诗怀之迎师登楼因而共饮彦直复恐诸友饶舌托以更衣团其诗投于墙外所投处乃张姥之居姥止一女名丽容又名翠眉尝衒其才色不可一世旦夕坐一小楼与李氏楼相错丽容拾纸展视知为玉郎手笔心窃慕焉遂赓其韵书于白绫帕上他日候彦直在楼亦投墙外彦直读诗知其意有属也践太湖石望之彼此相见款语莫逆丽容因问彦直何以不婚彦直曰欲得才貌如卿者乃可丽容曰恐君相弃妾敢自爱乎因私誓而别彦直归告诸父母父以其非类叱之复托亲知再三申说终不许将一年而彦直学业顿废几成瘵疾丽容亦闭门自守父不得已遣媒具六礼而聘焉婚有期矣会本路参政阿鲁台任满赴京时伯颜为右丞相独秉大权凡满任者必献白金盈万否则立黜罢阿鲁台官九载罄橐未及其半谋于佐吏吏曰右相所少者非财也若能于各府选才色官妓二三人加以妆饰献之费不过千金而其喜必倍阿鲁台以为然遂令佐吏假右相之命谘于各府得二人而丽容为首彦直父子奔走上下谋之万端终莫能脱丽容临发寄缄谢彦直以死许之遂绝饮食张妪泣曰尔死必累我丽容复稍稍食舟既行彦直徒步追随哀动行人凡遇停舟之所终夜号泣伏寝水次如是将两月而舟抵临清彦直跋踄三千余里足肤俱裂无复人形丽容于板隙窥见一痛而绝张妪救之良久方苏苦浼舟夫往谢彦直曰妾所不死者母未脱耳母去妾即死郎可归家无劳自苦彦直闻语仰天大恸投身于地气遂绝舟夫怜之共为坎土埋于岸侧是夕丽容缢于舟中阿鲁台大怒曰我珍衣玉食致汝于极贵之地而乃恋恋寒儒诚贱骨也乃命舟夫裸其尸而焚之尸尽惟心不灰舟夫以足践之忽出一小物如人形大如手指涤以水其色如金其坚如玉衣冠眉发纤悉皆具宛然一李彦直也但不能言动耳舟夫持报阿鲁台台惊曰异哉精诚所结一至此乎叹玩不已众请并验彦直若何亦发彦直尸焚之而心中小物与前物相等其像则张丽容也阿鲁台大喜曰吾虽不能生致丽容然此二物实希世之宝遂囊以异锦函以香衣题曰心坚金石之宝于是厚给张妪听为治丧以归阿鲁台至京捧函呈于右相备述其由右相甚喜启视无复前形惟败血二聚臭秽不可近右相大怒下阿鲁台于法吏治其夺人妻之罪狱成报曰男女之私情坚志确而始终不谐所以一念不化感形如此既得合于一此情遂气伸复还其故理或有之矣右相怒不解阿鲁台竟坐死瀛涯胜览那孤儿国被花面王侵伐出战败绩中矢而死子弱不能复雠其妻忿而扬言曰能复此雠者我则夫之与共国事有渔翁闻之领兵败花面王杀之国赖以安王妻德之于是改适渔翁国政听焉泾林续记富室子张荩日事游冶偶见临街楼上有少女殊丽凝眸流盼不能定情遂时往来其下故留连以挑之女亦心动一夕月明女方倚窗远眺生用汗巾结同心方胜投之女报以红绣鞋两情甚浓奈上下悬绝无繇聚晤生遍访熟于女家者得卖花粉陆妪诉以衷情并致重赂妪许为传达遂怀鞋至女室微露其意女面发赤初讳无有妪备道生怀想真切且出鞋示之女弗能隐因就妪求计妪令将布联接长可至地俟生至咳嗽为号开窗垂布令缘之而登因订期今夕女许诺妪即诣生复命会他出妪归至门其子方操刃欲屠豕呼母共缚之宛转间袖中鞋不觉堕地子诘其故妪弗能隐子曰审尔慎不可为倘事泄其祸非小妪曰业已期今夜矣子发怒曰不听我言当执此闻官免累及我因取鞋藏之妪无如之何适张令人问讯妪因失鞋无所藉手漫以缓言复之令其徐图张闻言意亦懈屠遂乘夜潜往果见楼窗半启女倚阑凝睇若有所俟屠微嗽女即用布垂下援之登楼暗中以为张也手入寝屠出鞋授之缕述情款女益无疑将晓复垂而下绸缪无间将及半年父母颇觉切责其女欲加棰楚女惧是夜屠至为道父母严谴今后姑勿来俟亲意稍回更图再聚屠口唯唯而心发恶俟女睡浓潜下楼取厨刀殪其父母候晓遁去女不知也日高而户尚扃邻人大呼不应女惊下楼谛视则父母身首已离矣惶骇启门邻人共执女赴官一加拷讯女即吐露亟逮张至称并未知情女怒骂细陈其详官严加拷掠不胜楚毒遂自诬服与女皆论斩下狱张谓狱卒曰吾实不杀人亦未尝与女私通而一旦罹大辟命也第女言缕缕真若有因者今愿以十金赠君幸引我至女所细质其详死亦瞑目卒利其贿许之女一见生痛恨大恸曰我一时迷惑失身于汝有何相负而杀我父母致害妾命张曰始事虽有因然妪谓事不谐我遂绝望何曾一登汝楼女曰妪定策用布为梯汝是夜即至仍出鞋示信嗣后每夕必来奈何抵讳张曰此必奸人得鞋携来诳汝我若果至则往来半载声音形体岂不识熟尔试审视曾相类否女闻言踌蹰注目良久似有所疑生因复问之女曰声口颇不似形躯亦肥瘦弗等向来暗中无繇详察止记腰间有疮痕肿起如钱大验视有无则真伪辨矣张遂解衣众持烛共视无有知为奸徒冒害咸为称冤明旦张具以闻官且言曾以鞋授妪状逮妪刑鞠具道子语拘子至裸而验疮痕俨然乃置屠于理而张得释云南通志永昌施甸长官司旧广彝州也地名铁毛嘴有眢井深窅莫测弘治戊午冬有庄指挥出猎纵一鹘搏雉雉入井鹘随雉入庄命左右逐之至井边鹘雉复腾起闻井中呜呜有声徐察之人声也庄命引绳下出之乃一妇人遍体衣触风皆碎气息仅存徐饲以粥逾月乃言为大理杨拱妻张也从夫贸易于施甸夫素恶妇绐以归宁至井边缚手足推入寻下大石有崖蔽之得不死俄而绳索渐断掬水以饮经四十余日既而发脱殆尽庄以白于直指直指杖其夫而归张于母家贤奕编正德中锦衣指挥杨玉附逆瑾势害人瑾败玉伏诛家口没入为奴有爱妾携少女逃民间得免此女长甚美丽妾鉴前祸誓不婚京师权贵李白洲都宪荫子纳之后宁庶人干纪李坐宁党被法此女入浣衣局噫有数焉无所逃已吴江县志嘉靖元年七月二十五日大风起自辰至酉湖水骤高丈余吴江南门外某避水门楼见风涛中漂一女子附一箱当楼乞命某利其箱以长竿击女堕浪去获其箱启无长物惟一帖乃先年为其子聘湖西某女为妇礼单也始悟所击者盖其妇云　闺恨部外编
搜神记吴王夫差小女名曰紫玉年十八才貌俱美童子韩重年十九有道术女悦之私交信问许为之妻重学于齐鲁之间临去属其父母使求婚王怒不与女玉结气死葬阊门之外三年重归诘其父母父母曰王大怒玉结气死已葬矣重哭泣哀恸具牲币往吊于墓前玉魂从墓出见重流涕谓曰昔尔行之后令二亲从王相求度必克从大愿不图遭命若此奈何乃左顾宛颈而歌曰南山有乌北山张罗乌自高飞罗将奈何意欲从君谗言孔多悲结成疾没命黄墟命之不造冤如之何羽族之长名为凤凰一日失雄三年感伤虽有众鸟不为匹双故见鄙姿逢君辉光身远心迩何曾暂忘歌毕欷歔流涕要重还冢重曰死生异路惧有尤愆不敢承命玉曰死生异路吾亦知之然今一别永无后期子将畏我为鬼而祸子乎欲诚所奉宁不相信重感其言送之还冢玉与之饮燕三日三夜尽夫妇之礼临出取径寸明珠以送重曰既毁其名又绝其愿复何言哉时节自爱若至吾家致敬大王重既出遂诣王自说其事王大怒曰吾女既死而重造讹言以玷秽亡灵此不过发冢取物托以鬼神趋收重重走脱至墓所诉之玉曰无忧今归白王玉妆梳忽见王惊愕悲喜问曰尔缘何生玉跪而言曰昔诸生韩重来求玉大王不许玉名毁义绝自致身亡重从远还闻玉已死故赍牲币诣冢吊唁感其笃终辄与相见因以珠遗之不为发冢愿勿推治夫人闻之出而抱之如烟然后汉书王忳列传忳举茂才除郿令到官至斄亭亭长曰亭有鬼数杀过客不可宿也忳曰仁胜凶邪德除不祥何鬼之避即入亭止宿夜中闻有女子称冤之声忳咒曰有何枉状可前求理乎女子曰无衣不敢进忳便投衣与之女子乃前诉曰妾夫为涪令之官过宿此亭亭长无状枉杀妾家十余口埋在楼下悉盗取财货忳问亭长姓名女子曰即今门下游僥者也忳曰汝何故数杀过客对曰妾不得白日自诉每夜陈冤客辄眠不见应不胜感恚故杀之忳曰当为汝理此冤勿复杀良善也因解衣于地忽然不见明旦召游僥诘问具服罪即收系及同谋十余人悉伏辜遣吏送其丧归乡里于是亭遂清安列异传谈生者年四十无妇常感激读书经夜半有女子可年十五六姿颜服饰天下无双来就生为夫妇自言我与人不同勿以火照我也三年之后方可照为夫妻生一儿已二岁不能忍夜伺其寝后盗照视之其腰已上生肉如人腰下但有枯骨妇觉遂言曰君负我我垂生矣何不能忍一岁而竟相照也生辞谢涕泣不可复止云与君虽大义永离然顾念我儿若贫不自活者蹔随我去当遗君物生随之去入华堂室宇器物不凡以一珠袍与之曰可以自给裂取生衣裙留之而去后生持袍诣市雎阳王家买之得钱千万王识之曰是我女袍此必发墓乃取拷之生具以实对王犹不信乃视女冢冢完如故发视之果棺盖下得衣裙呼其儿正类王女王乃信之即礼谈生以为王婿表其儿为侍中志怪永嘉中黄门将张禹曾行经大泽中天阴晦忽见一宅门大开禹遂前至厅事有一婢出问之禹曰行次遇雨欲寄耳婢入报寻出呼禹前见一女子年三十许坐帐中有侍婢二十余人衣服皆灿丽问禹所欲禹曰自有饭惟须饮耳女敕取铛与之因燃火作汤虽闻沸声探之尚冷女曰我亡人也冢墓之间无以相共惭愧而已因歔欷告禹曰我是任城县孙家女父为中山太守出适顿丘李氏有一男一女男年十一女年七岁亡后李氏幸我旧使婢承贵者今我儿每被捶楚不避头面常痛极心髓欲杀此婢然亡人气弱须有所凭托君助济此事当厚报君禹曰虽念夫人言缘杀人事大不敢承命妇人曰何缘令君手刃唯欲君为我语李氏家说我告君事状李氏念惜承贵必作禳除君当自言能为厌断之法李氏闻此必令承贵莅事我因伺便杀之禹许诺及明而出遂语李氏具以其言告之李氏惊愕以语承贵大惧遂求救于禹既而禹见孙氏自外来侍婢二十余人悉持刀刺承贵应手仆地而死未几禹复经过泽中此人遣婢送五十匹杂彩以报禹法苑珠林晋时武都太守李仲文在郡丧女年十八权假葬郡城北有张世之代为郡世之男字子长年二十侍从在廨中梦一女年可十七八颜色不常自言前府尹子不幸早亡会今当更生心相爱乐故来相就如此五六夕忽然昼见衣服熏香殊绝遂为夫妇寝息衣皆有□如处女后仲文遣婢视女墓因过世之妇相问入廨中见此女一只履在子长□下取之啼泣呼言发冢归以示仲文惊愕遣问世之君儿何繇得亡女履耶世之呼问儿具陈本末李张并谓可怪发棺视之女体已生肉颜姿如故唯右脚有履子长梦女曰我此得生今为所发自尔之后遂死肉烂不得生矣万恨之心当复何言泣涕而别殷基丁新妇传淮南全椒县有丁新妇者本丹阳丁氏年十六适全椒谢家其姑严酷使役有程不如限者仍便笞捶不可堪九月九日乃自经死遂有灵向闻于民间发言于巫祝曰念人家妇女作息不倦使避九月九日勿用作事见形着缥衣戴青盖从一婢至牛渚津求渡有两男子共乘船捕鱼仍呼求载两男子笑共调弄之言听我为妇当相渡也新妇曰谓汝是人而无所知汝是人当使汝入泥是鬼使汝入水便却入草中须臾有一老翁乘船载苇妪从索渡翁曰船上无装岂可露渡恐不中载耳妇言无苦翁因出苇半许安处不着船中径渡之至南岸临去语翁曰吾是鬼非人也自能过此然宜使民间粗相闻知翁之厚意出苇相渡深有惭感当有以相谢者若翁速还去必有所见亦当有所得翁曰恐燥湿不至何敢蒙谢翁还西岸见两男子覆水中进前数里有鱼千数跳跃水边风吹至岸上翁遂弃苇载鱼以归于是新妇遂还丹阳江南人呼为丁姑九月九日不用作事咸以为息日也今所在祠之江莹乌将军传代国公郭元振开元中下第自晋之汾夜行阴晦失道久而绝远有灯火之光以为人居也径往投之八九里有宅门宇甚峻既入门廊下及堂上灯烛荧煌牢馔罗列若嫁女之家而悄无人公系马西廊前历阶而升徘徊堂上不知其何处也俄闻堂中东阁有女子哭声呜咽不已公问曰堂中泣者人耶鬼耶何陈设如此无人而独泣耶曰妾此乡之祠有乌将军者能祸福人每岁求偶于乡人必择处女子美者而嫁焉妾虽陋拙父利乡人五百缗潜以应选今夕乡人之女并为游宴者到是醉妾此室共锁而去以适于将军者也今父母弃之就死而已惴惴哀惧君诚人耶能相救免毕身为除扫之妇以奉指使公大愤曰某来当何时曰二更公曰吾忝为丈夫必力救之如不得者杀身以徇汝终不使汝枉死于淫鬼之手女泣少止于是坐于西阶上移其马于堂北令一仆俟立于前若为傧而待之未几火光照耀军马骈阗二紫衣吏入而复走出曰相公在此逡巡一黄衣吏入而出亦曰相公在此公私心独喜吾当为宰相必胜此鬼矣既而将军渐下导吏复告之将军曰入有戈剑弓矢翼引以入即东阶下公使仆前曰郭秀才见遂行揖将军曰秀才安得到此曰闻将军今夕嘉礼愿为小相耳将军者喜而延坐与对食言笑极欢公囊中有利刀思取刺之乃问曰将军曾食鹿腊乎曰此地难遇公曰某有少许珍者得自御厨愿削以献将军者大悦公乃起取鹿腊并小刀因削之置于小器令自取将军喜引手取之不疑其他公伺其无机乃投其脯捉其腕而断之将军失声而走导从之吏一时惊散公执其手脱衣缠之令仆夫出望之寂无所见乃启门谓泣者曰将军之腕已在此矣寻其血迹当死亦不久既获免可出就食泣者乃出年可十七八而甚佳丽拜于公前曰誓为仆妾公勉谕焉天方曙开视其手则□蹄也俄闻哭泣之声渐近乃女之父母兄弟及乡中耆老相与舁榇而来将收其尸以备殡殓见公及女乃生人也咸惊以问之公具告焉乡老共怒残其神曰乌将军此乡镇神乡人奉之久矣岁祀以终纔无他虞此礼少迟即风雨雷雹为虐奈何失路之客而伤我明神致暴于人此乡何负当杀尔以祭将军不尔亦缚送本县挥少年将令执公公谕之曰尔徒老于年未老于事我天下之达理者尔众听吾言夫神受天之命而为镇也不若诸侯受命于天子而强理天下乎曰然公曰使诸侯渔色于国中天子不怒乎残虐于人天子不伐乎诚使尔呼将军者真神明也神固无□蹄天岂使淫妖之兽乎且淫妖之兽天地之罪畜也吾执正以诛之岂不可乎尔曹无正人使尔少女年年横死于妖畜积罪动天安知天不使吾雪焉从吾言当为尔除之永无聘娶之患如何乡人悟而喜曰愿从命公乃令数百人执弓矢刀槍镢之属环而自随寻血而行纔二十里血入大冢穴中因围而斸之应手渐大如瓮口公令束薪燃火投入照之其中若大室见一大□无前左蹄血卧其地突烟走出毙于围中乡人更翻共相庆会饯以酬公公不受曰为人除害非鬻猎者得免之女辞其父母亲族曰多幸为人托质血属闺闱未出固无可杀之罪今者贪钱五十万以嫁妖兽忍锁而去岂人所宜若非郭公之仁勇宁有今日是妾死于父母而生于郭公也请从郭公不复以旧乡为念矣泣拜而从公公多岐援喻止之不获遂纳为侧室生子数人公之贵也皆任大官本事诗开元中有幽州卫将张姓者妻孔氏生五子不幸去世复娶李氏悍怒狠戾虐遇五子日鞭棰之五子不堪其苦哭于其母葬所母忽于冢中出抚其子悲痛久之因以白布巾题诗赠张曰不忿成故人揜泪每盈巾死生今有隔相见永无因匣里残妆粉留将与后人黄泉无用处恨作冢中尘有意怀男女无情亦任君欲知肠断处明月照孤坟五子得诗以呈其父其父恸哭诉于连帅帅上闻敕李氏杖一百流岭南张停所职通幽记唐开元二十五年晋州刺史柳涣外孙女博陵崔氏家于汴州有扶风窦凝者将聘焉行媒备礼而凝旧妾有孕崔氏约遣妾后成礼凝许之遂与妾俱之宋州扬舲下至车道口宿妾是夕产二女凝因其困乏毙之实沙于腹与女俱沈之既而还汴绐崔氏曰妾已遣去遂择日结亲后一十五年崔氏产男女数人男不育女二人各成长永泰二年四月几上有书一函乃凝先府君之札也言汝冤魂事发近在期月宜疾理家事长女可嫁汴州参军崔延幼女嫁前开封尉李驿并良偶也凝不信更旬日又于室内见一书吾前已示汝危亡之兆又何颠倒之甚也凝尚犹豫明日庭中复得一书曰祸起旦夕凝方仓皇妻曰君自省如何宜禳避之凝虽秘而心实惮妾事五月十六日午时人皆休息忽闻扣门甚急凝心动出候之乃是所杀妾盛妆饰前拜凝曰别久安否凝大怖疾走入内隐匿其鬼随踵至庭见崔氏崔氏惊问之乃敛容自叙曰某是窦十五郎妾凝欲娶娘子时杀妾于车道口并二女同命但妾无负凝而凝枉杀妾妾以贱品十五余年诉诸岳渎怨气上达闻于帝庭上帝降鉴许妾复雠今来取凝不干娘子无惧也崔氏悲惶请谢愿以功德赎罪可乎鬼厉色曰凝以命还命足矣何功德而当命也譬杀娘子岂以功德可计乎词不为屈乃骂凝曰天网不漏何用狐伏鼠窜便升堂擒得凝而嚙咬掐捩宛转楚毒竟日而去言曰汝未虑即死且可受吾能事耳如是每日辄至则啖嚼支体其鬼或奇形异貌变态非常举家危惧而计无从出并搏二女不堪其苦于时有僧昙亮颇善持咒凝请之置坛内阁须臾鬼至内阁不敢升阶僧让之曰鬼道不合于人何至是耶吾召金刚立见糜碎鬼曰和尚事佛心合平等奈何掩义隐贼且凝非理杀妾妾岂干人乎上命照临许妾雠凝金刚岂杀负冤者耶言讫登阶擒凝如初后崔氏李氏娉女遁而鬼不追乃言曰吾长缚汝足岂能远耶数年二女皆卒凝中鬼毒发狂自食支体入水火啖粪秽肌肤焦烂数年方死崔氏于东京出家纪闻天宝初会稽主簿季攸有女二人乃携外甥孤女之官有求之者则嫁己女己女尽而不及甥甥恨之因结怨而死殡之东郊庄数月所给主簿市胥吏姓杨大族子也家甚富貌且美其家忽失胥推寻不得意其为魅所惑也则于墟墓访之时大雪而女殡室有衣裾出胥家人引之则闻屋内胥叫声而殡棺中完不知从何入遽告主簿主簿使发其棺女在棺中与胥同寝女貌如生其家乃出胥复修殡屋胥既出如愚数日方愈女则不直于主簿曰吾恨舅不嫁惟怜己女不知有吾故气结死今神道使吾嫁于市吏故辄引与同衾既此邑通知理须见嫁后月一日可合婚姻惟舅不以胥吏见期而违神请幸即相闻受其所聘仍待以女婿礼至月一日当具饮食吾将迎杨郎主簿惊叹乃召胥吏于是纳钱数万其父母皆会焉攸乃为外甥女造作衣裳帷帐至月一日又造馔大会杨氏鬼又言蒙恩许嫁不胜其喜今日故此亲迎杨郎言毕胥暴卒乃设冥婚礼厚加棺敛合葬于东郊逸史唐西川节度使严武少时仗气任侠尝于京师与军使邻居军使女美窥见之赂左右诱而窃之以逃军使告发且以上闻诏遣万年县捕贼官乘递追逐武舟自巩县闻知不免饮女酒解琵琶弦以缢之沉于河明日诏使至搜之不得此武少时事也及病甚有道士从峨嵋山来谒武素不信巫祝之类门者拒之道士曰吾望君府鬼祟气横所以远来门者纳之未至阶自为呵叱论辨久之谓武曰君有宿冤君知之乎武曰无之道士曰阶前冤女年十六七颈系一弦者谁乎武叩首曰有之奈何道士曰彼云欲面盍自求解乃洒扫堂中令武斋戒正笏立槛内一童独侍槛外道士坐于堂外行法另洒扫东阁垂帘以俟女至良久阁中有声道士曰娘子可出其女披发颈弦褰帘而出及堂门约发拜武武惊惭掩面女曰妾虽失行无负于公公何太忍纵欲逃罪何必忍杀含冤已久诉帝得伸武悔谢求免道士亦为之请女曰事经上帝已三十年矣期在明晚言无益也遂转身还阁未至帘而失其形矣道士谢去武乃处置家事明晚遂卒酉阳杂俎段成式三从房叔父某者贞元末自信安至洛暮达瓜洲宿于舟中夜久弹琴觉舟外有嗟叹声止息即无如此者数四乃缓轸还寝梦一女子年二十余形悴服败前拜曰妾姓郑名琼罗本居丹徒父母早亡依于孀嫂嫂不幸又殁遂来扬子寻姨夜至逆旅市吏子王惟举乘醉将逼辱妾知不免因以领巾绞顷自杀市吏子乃潜埋妾于鱼行西渠中其夕再见梦扬子令石义留竟不为理复见冤气于江石上谓非烟之祥图而表奏四十年无人为雪妾父母善琴适听郎君琴声奇音翕响心感怀叹不觉来此某寻至洛北河清县温谷访内弟樊元则元则有异术居数日忽曰兄安得此一女鬼相随请为遣之乃张灯焚香作法顷之灯后窣窣有声元则曰是请纸笔也即投纸笔于灯影中少顷旋纸疾落灯前视之书盈于幅书杂言七字辞甚凄恨元则遽令录之言鬼书不久辄漫灭及晓纸上若煤污无复字也元则复令具酒脯纸钱乘昏焚于道有风旋灰直上数丈及聆悲泣声诗凡二百六十二字率叙幽冤之意语不甚晓词故不载其中二十八字曰痛填心兮不能语寸肠断兮诉何处春生万物妾不生更恨香魂不相遇河东记上都安邑坊十字街东有陆氏宅制度古丑人谓凶宅后有进士臧夏僦居其中与其兄咸尝昼寝忽梦魇良久方寤曰始见一女人绿裙红袖自东阶而下弱质纤腰如雾蒙花收泣而云听妾一篇幽恨之句其辞曰卜得上峡日秋天风浪多江陵一夜雨肠断木兰歌传奇进士赵合貌温气直行义甚高太和初游五原路经沙碛睹物悲叹遂饮酒与仆使并醉因寝于沙碛中宵半醒月色皎然闻沙中有女子悲吟曰云鬟消尽转蓬稀埋骨穷荒无所依牧马不嘶沙月白孤魂空逐雁南飞合遂起而访焉果见一女子年犹未笄色绝代语合曰某姓李氏居于奉天有姊嫁洛源镇帅因往省焉道遭党羌所掳至此挝杀其首饰而去后为路人掩于沙内经今三载知君颇有义心倘能为归骨于奉天城南小李村即某家枌榆耳当有奉报合许之请示其掩胳处女子感泣告之合遂收其骨包于橐中挈至奉天访得小李村而葬之明日道侧合遇昔日之女子来谢而言曰感君之义吾大父乃贞元中得道之士有演参同契续混元经子能穷之龙虎之丹不日而成矣合受之女子已没合遂究其元微居于少室烧之一年能使瓦砾为金宝二年能起毙者三年饵之能度世今时有人遇之于嵩岭会昌解颐集唐韦讽家于汝颍间遣小童理草锄地忽见人发锄渐深渐多而不乱讽异之即掘深尺余乃一妇人肌肤容色俨然如生再拜言曰某是郎君之祖女奴名曰丽质娘子嫉妒生埋此园中太平广记鄂州小将某者本田家子既仕欲结豪族而谋其故妻因相与归宁杀之于路弃尸江侧并杀其同行婢已而奔告其家号哭云为盗所杀人不之疑也后数年奉使至广陵舍于逆旅见一妇人卖花酷类其所杀婢既近乃真是也婢见亦再拜因问人耶鬼耶答云人也往者为贼所击幸而不死既苏得贾人船寓载东下今在此与娘子卖花给食而已复问娘子何在曰在近可见之乎曰可即随之而去一小曲中指一贫舍曰此是也婢先入顷之其妻乃出相见悲涕备述艰苦某亦恍然莫之测也俄设食具酒复延入内室置饮食于从者皆醉日暮不出从者稍前觇之寂若无人因直入室中但见白骨一具衣服毁裂流血满地问其邻云此空宅久无居人矣谈苑蔡立知江州后娶崔氏生一女前妻一子娶袁毂之女病瘵而死凭于崔氏之女凡语言皆怨其后母之薄也云人死皆有一虫转以付人以与崔氏之女又以其先亡母劝之令勿自残贼今不与矣其始已议攒殡袁氏云吾无儿女他日谁葬我者不如焚我也比至火作之时袁氏所凭之语忍痛之声闻于外也异闻总录合门使萧注新喻人冠而孤与其弟伯英独处得疾甚危殆浸浸昏塞不闻喘息声英与仆泣守其侧日将暮有老妪瘠而偻出于浴室下哭望寝室徐徐而来且语曰六郎还我命六郎者即注也将升阶一老叟着白袍须髯如雪从西偏户内策杖出叱曰尘贱死尸何敢擅出六郎有正库钱万余贯未曾请动设天命合终犹当作茆山洞主尔下愚暗鬼不速去吾将治尔连叱之妪悲啼复匍匐趋故处叟亦不见至夜半渐呻吟食粥数日而愈伯英从容说所睹注色动乃言汝不在家时老婢不为吾役且以恶言相抗吾击以铁鞭即死密埋之浴室下汝所见者其是欤温州教授官舍有小楼为鬼物所据常抛击瓦砾叹息歌呼时时书小纸掷于外人不敢登绍兴二十九年婺源李知己智仲为教授将穷其怪乃设几案笔砚于楼中联纸两幅题其上曰汝乃何物或是伏尸遗魄未获超脱既能书字当具平生告我我为汝呼僧徒诵经荐拔无为栖滞于此贻生人殃是日晚亲□其户明日试诸生在学其侄不待归遽启之答词已盈纸云妾姓陈氏衢州西安人甲子年随父来处州值大水漂荡全家溺死流尸到温州北门外魂魄无所系茕茕入城过此厅门外为土地邀留为侍妾荏苒十五年比者城南洪秀才遣媒者来议婚土地许自便旦夕恐当出嫁不复顾此室矣其言大略如是字体纤弱真女子笔迹也呼智仲为枢密学士人皆见之淄州人田□侄女嫁攸县刘郎中之子刘下世数年田氏病遣仆至衡山招表侄张敏中欲托以后事未克往而田不起初田有兄娶衡山廖氏女女死又娶其妺兄亦亡独后嫂在乃与敏中同往吊寓于张故居没山阁时隆兴甲申冬也是夕廖嫂暴心痛医疗小愈过夜半欲起坐语言不伦张往省候则其姊凭焉咄咄责妹曰何处无婚姻必欲与我共一婿死又不设位祀我使我岁时无依非相率同归不可张晓之曰皆是田叔所为非今婶过既一家姊妹宁忍如此少顷忽拱手曰叔翁万福又曰庆孙汝可上□坐叔翁者田三姑之季父□庆孙者其稚子也皆亡矣临川画工黄生旅游如广昌至秩巴寨卒长郎岩馆之中夕一妇人出灯下颇可悦乘醉挑之欣然相就询其谁家人曰主家妇也是自每夕至黄或窘索必窃资给之留连半年渐奄奄病悴岩问之不肯言初岩常昵娼妻不胜忿妒自经死于房虽葬犹数为影向虚其室莫敢居而黄居之岩意其鬼也告之故始以实告岩向空中唾骂徙黄出寓旅舍是夕复来黄畏避妇曰无用避我我岂忍害子子虽遁我亦来黄不得已留与宿益久黄虑其害己驰还乡中途憩泊纳凉桑下妇又至曰是贼太无情相与好合许时无一分顾恋意忍弃我耶宜速反黄不敢答但默诵经妇忽长吁曰此我过也初不合迷谬至逢今日遂去宋时淮昌岩楚楚适盐商吕省干泛舟泗上吕偶他适楚楚倚船窗歌陈后主后庭花曲未终岸上有妇人抚掌诵曰烟笼寒水月笼沙船泊秦淮近酒家商女不知亡国恨隔江犹唱后庭花长嗟入林间不见明夕伏人江浒楚楚复歌前曲妇人抚掌诵诗如前伏者逐至林间而没翌日视之一新坟乃侯将士葬妻裴氏也侯置一妾推溺之自戕于林间就葬焉吾衍绿衣人传天水赵源早丧父母未有妻室延佑间游学至于杭州钱塘侨居西湖葛岭之上其侧即宋贾秋壑之宅也源独居无聊尝日遇晚徙倚门外忽有一女子从东而来绿衣鬟年可十五六虽不盛妆浓饰而姿色过人源注目久之明日出门又见如此凡数度日晚辄来源戏而问之曰娘子家居何处暮暮来此女笑而拜曰儿家与君为邻君自不识尔源试挑之女子欣然而应因遂留宿甚相亲昵明旦辞去夜则复来如此凡月余情爱甚至源问其姓氏居址何处女子曰君但得美妇则已何用强问我也叩之不已则曰儿尝衣绿但呼我为绿衣人可矣终不告以居止所在源意其为巨室妾媵夜私奔或恐事迹彰闻故不肯言信之不疑宠念转密一夕源被酒戏谓绿衣曰此真所谓绿兮衣兮绿衣黄裳者也女子有惭色数夕不至及再来源叩之乃曰本欲与郎君谐老奈何以婢妾待之令人忸怩不安故数日不敢侍君之侧然君已知今不复隐请得备言之儿与君旧相识也今非至情相感莫能及此源问其故女惨然曰得无相难乎儿实非今世人亦非有祸于君者盖其数当然夙缘未尽尔源大惊曰愿闻其详女子曰儿故宋平章秋壑之侍女也本临安良家子善奕棋年十五以棋童入侍每秋壑回朝宴坐半闲堂必召儿侍奕甚见宠爱是时君为其家苍头职主煎茶每因供进茶瓯得至后堂君时少年美姿容儿见而慕之尝以绣罗钱箧乘暗投君君亦以玳瑁指盒为赠彼此虽各有意而内外严密莫能得其便后为同辈所觉竟谗于秋壑遂与君同赐死于石湖断桥之下君今已再世为人而儿犹在鬼录得非命欤言讫呜咽泣下源亦为之动容久之乃曰审如此则吾与汝乃再世因缘也当更加亲爱以偿畴昔之愿自是遂留宿源舍不复更去源素不善棋教之奕尽得其妙凡平日以棋称者皆莫能敌也每说秋壑旧事其所目击者历历甚详尝言秋壑一日倚楼闲望诸姬皆侍适有二人乌巾素服乘小舟由湖登岸一姬曰美哉二少年秋壑曰愿事之耶当令纳聘姬笑而无言逾时令人捧一盒呼诸姬至前曰适为某姬纳聘可启视之则姬之首也诸姬皆战栗而退又尝贩盐数百艘至都市卖之某太学有诗曰昨夜江头涌碧波满船都载相公鹾虽然要作调羹用未必调羹用许多秋壑闻之遂以士人付狱论以诽谤罪又尝于浙西行公田法民受其苦或题诗于路左云襄阳累岁困孤城豢养湖山不出征不识咽喉形势要公田枉自害苍生秋壑见之捕得遭显戮又尝斋云水千人其数已足又一道士衣裾蓝缕至门求斋主者以数足不肯引入道士坚求不去不得已于门侧斋焉斋罢覆其□于案而去众将□力举之而不动启于秋壑自往举之乃有诗二句云得好休时便好休收花结子在绵州始知真仙降临而不识也然终不喻绵州之意嗟乎孰知有漳州木绵庵之厄也又尝有艄人泊舟苏堤时方盛暑卧于舟尾终夜不寐见三人长不盈尺集于沙际一曰张公至矣如之奈何一曰贾平章非仁者决不相恕一曰我则已矣公等及见其败也相与哭于水中次日渔者张公获一□径二尺余纳之府第不三年而祸作盖物亦已先知数不可逃也源曰吾今日与汝相遇抑岂非数乎曰数至则散矣源曰然则何时女曰三年尔源固未之信及其病卧不起源为之迎医女不欲曰曩固已言矣因缘之契夫妇之情尽于此矣即以手握源臂而与之诀曰儿以幽阴之质得事君子荷蒙不弃周旋许时往者一念之私俱蹈不测之祸然而海枯石烂此恨难消地老天荒此情不泯今幸得续前生之好践往世之盟三载于兹志愿足矣请从此辞毋更以为念也言讫面壁而卧呼之不应矣源大伤恸为治棺榇而敛之将葬怪其柩甚轻启而视之惟衣衾钗珥在尔虚葬于北山之麓源感其情不复再娶栖灵隐寺出家为僧刘斧远烟记戴敷筠州邑人也父为游商出入多从焉后敷学于太学娶都下酒肆王生女为妇岁久父殁于道途敷多与浮薄子出处耗其家资装囊尽虚储无担石妻为其父夺之以归敷日夜号泣王氏亦然誓于父曰若不从志则我身不践他人之庭愿死以报敷寻王氏卧病久则沉绵家人多勉父使王氏复归于敷父刚毅狠人也曰吾头可断女不可归敷因大诟女汝寡识无知如敷者冻饿死道路矣王氏自念不愈私谓侍儿曰汝为我报郎取吾骨归筠久当与郎共义也后数日王氏死侍儿一日遇敷于道具述王氏意敷大伤感方夜乃潜往都外脱衣遗园人取其骨自负而归筠敷后来愈贫无衣食乃佣于人篙船丁汴迤至江外萍寄岳阳学钓鱼自给敷怀妻居常伤感多独咏齐己诗曰谁知远烟浪多有好思量于时穷秋木脱水落湖平溶溶若万顷寒玉敷行数里外隐钓烟波中亭亭有人望焉数日钓无鱼只见烟波人岁余则似近又半岁愈近焉经月则相去不远五十步熟视乃其妻王氏也敷号泣妻亦然道离索之恨更旬日不过数步敷乃题诗于壁曰湖中烟水平天远波上佳人恨未休收拾鸳鸯好归去满船明月洞庭秋一日敷乃别主人具道其事主人不甚信乃遣子与敷翌日往焉敷移舟入湖俄有妇人相近与敷执手曰自子持我骨归筠以道途间不欲见子焉子钓湖上相望者二载有余以岁月未合莫可相近今其时矣乃引敷入水中主人子大惊而回后尸出水上岳阳尉侯谊验覆其尸闻其事于人魏鹏传至正间有魏鹏者字寓言襄阳人父巫臣延佑初参政浙江行省卒母郢国萧夫人二兄鸑鷟惟生独秀美善属文乡里称焉先是参政在时萧夫人善于贾平章之夫人曰邢国平章幽州人卒于杭遂留居焉至是生母遣生诣之授以书曰以此呈邢国勿妄开也生私启之知有指腹之约欣喜而已逾月抵杭旅边妪之舍边故达睦宠姬后嫁民间今虽已老然善刺绣喜谈谑多往来达官家生问贾平章家事妪备述之生亦为语郢国遣己故妪为之先于邢国邢国惊喜使亟召之生至再拜呈母书顷间一童子出娟娟如琼瑶邢国曰小儿子麟也令拜生已复命侍儿唤娉娉须臾鬟拥一女子穿绣幕而来曰小女子也亦拜生已乃退立邢国坐右生窃视真国色少焉治具邢国亲酌饮生生跪而受顾谓娉曰郎君长汝汝兄事之更令娉与麟酌以饮生既乃令家僮引生就堂外东厢止宿生至则妪家行李已先在矣居月余生念邢国虽甚款爱而语不及姻事且疑兄事之命乃密祈梦于伍相祠得神报云洒雪堂中人再世月中方得见嫦娥莫晓所谓但私识之一日平旦生入问邢国出至重堂转堂后曲巷以造娉室娉方低鬟束双弯着罗袜生屏身户外窥于隙间福福见之以报娉娉怒将白邢国生惶恐谢娉亦解更以阁前瑞香赠生令福福送生出生即重赂福福使之挑娉福福出吴绫令生书有海棠枝上拭新红之句谓生曰我持此去君徐来及见娉乃佯堕娉见诗色变生趋谢继之以跪娉乃令生就坐生从容曰千里至此本为姻盟今夫人了无一语其意可知而子复漠然相视当即促装与子诀矣娉叹曰人非木石谁独无情君之此言岂知我者生即求合娉拒之曰晚当遣福福诣君有语相告已而夫人归生乃趋出至暮福福至约以明夜达生处生喜不可制明日生之友招生过平康生辞固曳以去勒饮至醉归则卧石栏侧地上娉乘间赴生而生适大醉呼之不觉乃怅然书一绝于生练裙上有曰襄王自是无情绪醉卧月明花影中生觉怅然追恨逾数日邢国往作佛事娉与生送之娉密语生是夕竟达娉处定情焉生曰今夕可谓海棠枝上拭新红也自是更数夕而生得母兄书令归就试更有书及邢国使促生还生不得已夜入别娉相视悲泣明日生入拜邢国遂竟别去抵家就试得首选赴燕复登第及廷试名在前列生思念娉乃以翰苑自求外补得浙江提举乃赴钱塘先诣贾宅谒邢国娉娉见生悲喜交集已而命酌既暮就馆居月余生与娉情好愈笃多不自检侍女有春鸿者以宿恨怨娉欲报之一日生与娉对奕池畔小亭上鸿趋夫人所曰圃中池莲并蒂二色请观之时娉与生方谈笑争局适风撼花枝坠局中娉起视之见夫人且至生乃遁去明日夫人召生为瑞莲之宴娉及麟皆在各为吟□相称赏而退自是娉屈意事鸿得其心且乐为用而生母讣音以至生乃仓卒告归先是生以姻事嘱边妪使探邢国意会邢国嘱边妪□婿妪曰颇牧自在禁中何远求耶夫人曰非魏提举乎佳则佳矣但终历仕途势且携去若嫁他乡宁死不忍妪还以复生生曰余固知之况重罹荼毒行色匆匆殒越之余宁暇及此虽然此先慈意也天地鬼神昭布森列息壤在彼岂以吾母既亡而背盟弃好妪若责以大义或庶几焉妪如言以进夫人曰纵有苏张如不听何妪退生叹曰死生之期自此始矣乃促装以归娉伺夫人既寝召生入与诀至则相持而泣魂断心摧福福等亦哽咽凄怆不能仰视酒半娉举杯前曰兄不来矣不偕伉俪从此途人　闺恨部杂录
