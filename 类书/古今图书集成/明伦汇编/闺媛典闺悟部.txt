
　闺悟部艺文一
　　登遐颂二首　　　　　　　　晋陆云　　大胜山上女大胜之娥厥犹翼翼降宫有和纳符帝侧挥杖指辰绝音颓息苕苕元右在彼峻极　　何女子
逝矣何女芳灵既雕安寝曾丘逝魂清霄丧魄载营大墓崇朝玉趾再步于焉逍遥　　跋徐夫人所书华严经梁武忏
　　　　　　　　　　　　　　宋周必大郁林蔡侯子羽故母徐氏三衢人宣和间刑部侍郎讳敷言之女潜心内典学虞世南书尝手写华严经梁武忏皆终部帙所谓女人身得度者其子将藏是书于名山求予一言予谓夫人为如此郗氏之业在所不论二经果报宁复弃捐华严经云南方国有长者妻名曰善慧见佛神力心生觉悟法华经云比丘尼憍昙毗得佛授记后名光相如来予知夫人此念不断将尽味来世岂止资其冥福而已庆元丙辰六月丙寅
　闺悟部艺文二
诗

　　浣纱篇赠陆上人　　　　　唐宋之问越女颜如花越王闻浣纱国微不自宠献作吴王娃山薮半潜匿苎萝更蒙遮一行霸勾践再笑倾夫差艳色夺人目嚬亦相夸一朝还旧都靓妆寻若耶鸟惊入松网鱼畏沉荷花始觉冶容妄方悟群心邪钦子秉幽异世人共称嗟愿言托君怀倘类蓬生麻家住雷门曲高阁凌飞霞淋漓翠羽帐旖旎采云车春风艳楚舞秋月缠胡笳自昔专娇爱袭玩唯矜奢达本知空寂弃彼犹泥沙永割偏执性自长熏修芽携妾不障道来止妾西家　　华山女　　　　　　　　　　　韩愈街东街西讲佛经撞钟吹螺□宫庭广张罪福恣诱胁听众狎恰排浮萍黄衣道士亦讲说座下寥落如明星华山女儿家奉道欲驱异教归仙灵洗拭面着冠帔白咽红颊长眉青遂来升座演真诀观门不许人开扃不知谁人暗相报訇然振动如雷霆扫除众寺人迹绝骅骝塞路连辎軿观中人满坐观外后至无地无由听抽钗脱钏解环佩堆金迭玉光青荧天门贵人传诏召六宫愿识师颜形玉皇颔首许归去乘龙驾鹤来青冥豪家少年岂知道来繞百□脚不停云窗雾阁事恍惚重重翠幕深金屏仙梯难攀俗缘重浪凭青鸟通丁宁　　赠施仙姑　　　　　　　　　施肩吾缥缈吾家一女仙冰容虽小不知年有时频夜看明月心在嫦娥几案边　　题毛女真　　　　　　　　　宋苏轼雾鬓风鬟木叶衣山川良是昔人非祇应闲过商颜老独自吹箫月下归　　得仙诗　　　　　　　　　于本大妻醉舞狂歌踏落花绿罗裙带有丹砂往来城市买山药那个西山是我家　　补仙官诗　　　　　　　　　王氏女玩水登山无足时诸仙频下听琴徽此心不念居尘世惟见天边鹤飞　　坐忘女
女环州张氏年
十三赠诗者甚多
元高德裔
结习销来性自圆去留元不问人天逍遥自是忘形蝶枯寂宁同委蜕蝉无碍真空常荡荡若存余息尚绵绵立忘坐脱皆游戏定力何尝有变迁　　吴山女道士　　　　　　　　萨都剌　吴山紫阳庵浙民丁氏弃族为全真一日召妻入　山书付四句云懒散六十三妙用无人识顺逆两　俱忘虚空镇长寂抱膝而逝尸堂尚存其妻束发　簪冠为道士奉夫尸不下山二十年一节可尚也　姓王名守真因赋此以赠之　　赠诗
不见辽东丁令威旧游城郭昔人非镜中春去青鸾老华表山空白鹤归石竹泪干斑雨在玉箫声断彩云飞洞门花落无人扫独坐苍苔补道衣　　西湖竹枝词　　　　　　　　　潘纯云髻高梳鬓不分扫除虚室事元君新糊白纸屏风上尽画蓬莱五色云　　圣姑庙
在洞庭鼋头山晋
王彪女或云姓李氏
明高启
湖心涌出鼋头山白波翠岛非人寰清虚宜作水仙府鳞堂荷屋居其间渊都群灵谁为主烟鬓翛然一神女柔姿谁敢狎相亲笑叱鼍龙起雷雨玉骨蝉轻蜕几秋世缘已断静无愁采兰已约湘滨会拾翠时陪汉上游水禽翔鸣卫芝盖长在苍茫杳冥外鲛人献绡裁作衣螺女供珠缀为佩花落闲祠谢古春莲帏瑶席掩香尘空山夜夜星河远芳渚年年蘅杜新霞舒雾卷凝光彩笑语无闻复谁待冷风几度引舟回宛似蓬莱隔烟海猿叫枫林鱼跃波桂旗翻翠暮寒多女巫伫望飞□度独奏箜篌引曼歌椒觞奠罢沉元璧鸟没遥天湛空碧遗情不结楚台云世人何处寻踪迹
　闺悟部外编
冥报记隋开皇年中滑人杜明福妻齐氏常诵法华经没后为崔氏男子名彦武至仁寿四年崔年三十为滑守一日了然通前生事顾谓从者曰吾昔为此郡人妇今知家处因乘马抵城闉入修巷指门而呼杜氏明福老矣即出拜迎崔入门先升堂指东壁圬墁之隆处谓明福曰吾昔所持经金钗藏于此七卷末纸火爇字咸如说复指庭前树曰吾尝断发置诸穴中取之又得明福计物故之日及生之年略无差焉遂请施宅为寺崔即日为之上言请置寺因号明福独异志唐柳子升妻郑氏无疾而终临卒时告子升曰不离君之身后十八年更与君为亲已而子升年近七十再娶于崔氏或多省前生之事后产一男而卒全唐诗戚逍遥冀州南宫人幼好道父以女诫授逍遥逍遥曰此常人之事耳遂取老子仙经诵之年二十余适同邑蒯浔不为尘俗事惟独居一室绝食静想作歌云笑看沧海欲成尘王母花前别众真千岁却归天上去一心珍重世间人人悉以为妖一夜闻室内有人语声又三日忽闻屋裂声如雷仰视天半逍遥与众仙俱在云中历历闻分语观望无不惊叹平乐府志宋端平间昭之乐山里鲊塘村人诞谭氏二女继母不慈备极苦楚一旦脱胎于圣山绝顶飘然羽化呼吸风雨应如影响闻者异之舅氏陶公躬耕望雨适二女至女曰饭我即雨舅氏犹豫女复曰饭我即雨舅氏饭之二女飞腾圣山俄然大雨如注舅氏从上呼则下应从下呼则上应变幻无端莫知所之时孀妇应祭因登高有难色女即飞茅于诞山之原里人即立祠以祀每岁旱有祷辄应故世传为诞仙山云
　闺悟部纪事
苏氏家传闵子损蚤丧母父娶后妻生二子母嫉损所生子衣□絮衣损以芦花絮父冬月令损御车体寒失靷父察知之欲遣后母损启父曰母在一子寒母去三子单父善其言母亦感悟遂成慈母后汉书伶元妾樊通德能言赵飞燕姊妹事既作飞燕外传元语通德曰斯人俱灰灭也盛时疲精神驰骛嗜欲宁知终归荒田野草乎通德掩袖视烛影以手拥髻凄然泣下十六国春秋王延九岁丧母孝行有闻后母卜氏御之无道延恭事弥谨卜常取蒲败麻与之贮衣延知而不言卜冬月杖之流血令求生鱼延扣冰恸哭而得与之卜乃心悟抚之如所生也诫斋杂记卢虔后妻元氏升堂讲老子道德经虔弟元明隔纱帷听之韩仙传叔过匡庐之五老峰谒祖墓经萧存旧址存初与先父共庐于兹字伯诚隐此而死叔少为所抚存有子蚤死女萧小贞出家为尼于西林庵叔访之号泗终日劝其复俗终不就因遗金二十两于家立其孙凌汉焉叔因见小贞之操题其壁曰中郎有女能传业伯道无儿可保家今日匡山过旧院空将衰泪洒烟霞予进曰此女可度之叔曰能乎予遂赠药一粒曰汝孝敬可重吾叔吾父汝父所爱吾故报汝以此也女再拜而退是夕服之神思精爽见寺神谓曰韩相公侄非人也见位天仙汝可师之次辰女罗地而告曰妾父之死妾独捐生欲报至恩故假于释今者吾师大仙也愿度顽形愿补陋浊予愍之遂以丹饵之是夕化叔泣而瘗之予因送于龟台金母易名琼琼侍卫以长生焉北梦琐言唐张裼尚书典晋州外贮所爱营妓生一子其内子苏氏号尘外□忌不敢取归乃与所善张处士为子居江淮间常致书题问其存亡资以钱帛及渐成长教其读书有人告以非处士之子尔父在朝官高因窃其父与处士缄札不告而遁归京国时公已薨至宅门僮仆无有识者但云江淮郎君兄弟皆愕然其嫡母苏夫人尘外泣而谓诸子曰诚有此子吾知之矣我少年无端致其父子死生永隔我罪多矣家眷聚泣取入宅齿诸兄弟之列妆楼记有女子卸冠者奉观音大士甚肃比丘尼往往劝其修净土云当作观音观观其法身愈大愈妙自此夜恒梦见之然甚小若妇人钗头玉佛状一日其夫寄一玉观音类梦中所见自是奉之益笃北梦琐言仙传有徐仙姑居南岳魏夫人坛群僧调之乃自颠仆乃修道而为灵官所呵护也旌德县志杨女郎庙在县东北十五里世传宁国县岳山杨女少奉佛不茹荤父母责之遁于杨木中因伐木投潭水溯流而回剜木为女像祷祀有应南唐保大中创佛舍今分祠会胜寺即杨三娘庙善诱文苏东坡自谓窜逐海上去死地稍近心颇忧之愿学寿禅师放生以证善果敬以亡母蜀郡太君程氏遗留簪珥尽买放生以荐父母冥福其子迈在东坡之侧见所买放生盈轩蔽地或掉尾乞命或竦翅哀鸣迈怜悲其意急请放之旁有侍妾名朝云者见迈衣夾有蝡动视之乃虱也妾遽以指爪陨其命东坡训之曰圣人言近取诸身远取诸物今我远取诸物以放之汝今近取诸身以杀之耶妾曰奈啮我何东坡曰是汝气体感召而生者不可罪彼要当拾而放之可也今人杀害禽鱼之命是岂禽鱼啮人耶妾大悟自后罕茹腥物多食蔬菜而已东坡题跋李如埙之妹既笄发病见前世冤对日夜笞之遂归诚佛法梦中见佛与受戒平遣冤者李因蔬食不嫁东坡在儋耳常负大瓢行歌田间所歌皆哨遍也一日遇一媪谓坡曰学士昔日富贵一场春梦耳东坡因呼为春梦婆唾玉集张商英字天觉号无尽常见梵册整齐叹吾儒之不若夜执笔妻向氏问何作曰欲作无佛论向曰既曰无又何论公骇其言而止春渚纪闻裴亚卿言为童时侍其祖母文安县君闻语居宣城之日邻有俗子忘其姓名娶妇甚都而悍于事姑每夫外归必泣诉其凌虐之苦夫常默然一夕于灯下出利刃示其妇妇曰将安用此夫好谓之曰我每见汝诉我以汝姑之不容我与汝持此去之如何妇曰心所愿也夫曰今则未也汝且更与我谨之一月令汝之勤至而俾姑之虐暴四邻皆知其由然后与汝可密行其事人各快其死亦不深穷暴死之由也妇如其言于是怡颜柔语晨夕供侍及市珍鲜以进饮馔姑不知其然即前抚接顿加和悦几月矣复乘酒取刃玩于灯下其气愤愤呼其妇语之曰汝姑日来于汝若何曰日来视我非前日比也又一月复扣两刃问之妇即欢然曰姑今于我情好倍加前日之事慎不可作也再三言之夫徐握刃怒视之曰汝见世间有夫杀妇者乎曰有之复见有子杀母者乎曰未闻也夫曰人之生也以孝养为先父母之恩杀身莫报及长而娶妇正为承奉舅姑以长子息耳汝归我家我每察汝恃少容色不能承顺我母乃反令为此大逆天地神明其容之乎我造此刃實要断汝之首以快我母之心姑贷汝两月使汝改过怡颜尽为妇之道于我母待汝之心知曲不在母而安受我刃也其妇战惧泪如倾雨拜于□下曰幸恕我此死我当毕此生前承顺汝母常如今日不敢更有稍懈也久之乃许其后妇姑交睦播于亲党有密知此事者因窃语之闻者皆谓此虽俗子而善于调御转恶为良虽士君子有不能处者矣中洲野录鄱阳何梅谷英妻垂老好事佛自辰至夕必念观音菩萨千遍梅谷以儒学闻于时止之则弗从弗止则恐贻笑士伦一日呼妻至再且三随应随呼弗辍妻怒曰何聒噪若是耶梅谷徐答曰呼仅二三汝即我怒观音一日被尔呼千遍安得不汝怒耶妻顿悟遂止净土节要张夫人暮年不茹荤日诵弥陀家人皆笑之谓老人宜滋补颐养而已仆仆如此恐无益而有损夫人修之愈笃年七十九每夜暗中见四壁皆缨络光辉烛人恍若白昼临卒焚香几上烟宛转结成一弥陀小像初犹烟色渐觉淡黄遂作真金色眉目若画一手下垂若今塑接引像众皆拜诵佛号烟像甫消而夫人属纩矣嘉兴府志蒋十八居士与其妻卄二孺人日诵大乘经断除嗜欲积四十年同日洗漱更衣焚香书颂而终居士颂曰这个幻身四大合成今日分散各归其根诸幻既灭灰飞烟绝如空中风犹碧天月既无障□又能皎洁一切永断无复言说孺人颂曰看过莲经万四千平生香火有因缘西方自是吾归路风月同来般若船龙安府志仙女桥一女人磨针彰明主簿弃官隐于窦中未几至图山修道抵仙女桥见因问之答曰铁杵磨绣针功久然成明遂感悟名山藏文苑记王世贞故与锡爵同里相善锡爵有女以守节蜕化其未化时感冥契立恬淡教门世贞悦之尊之为昙阳大师拜为弟子
　闺悟部列传
　　汉
　　李南女
按后汉书李南传南字孝山丹阳句容人笃学明于风角南女亦晓家术为由拳县人妻晨诣爨室卒有暴风妇便上堂从姑求归辞其二亲姑不许乃跪而泣曰家世传术疾风卒起先吹突及井此祸为妇女主爨者妾将亡之应因着其亡日乃听还家如期卒　　晋
　　魏夫人
按蔡伟魏夫人传魏夫人者任城人也晋司徒剧阳文康公舒之女名华存字贤安幼而好道静默恭谨读庄老三传五经百氏无不该览志慕神仙味真耽元欲求冲举常服胡麻散茯苓丸吐纳气液摄生夷静亲戚往来一无关见常欲别居闲处父母不许年二十四强适太保掾南阳刘文字幼彦生二子长曰璞次曰瑕幼彦后为修武令夫人心期幽灵精诚弥笃二子粗立乃离隔宇室斋于别寝将逾三月忽有太极真人安度明东华天神方诸青童扶桑碧阿阳谷神王景林真人小有仙王清虚真人王裒来降裒谓夫人曰闻子密纬真气注心三清勤苦至矣扶桑大帝君敕我授子神真之道青童君曰清虚天王即汝之师也度明曰子苦心求道道今来矣景林真人曰虚皇鉴尔勤感太极已注子之仙名于玉札矣子其勖哉青童君又曰子不更闻上道内晨景玉经者仙道无缘得成后日当会阳涤山中尔谨密之王君乃命侍女华散条李明兑等便披云蕴开玉笈出太上宝文八素隐书大洞真经灵书八道紫度炎光石精金马神真虎文高仙羽元等经凡三十一卷即手授夫人焉王君因告曰我昔于此学道遇南极夫人西城王君授我宝经三十一卷行之以成真人位为小有洞天仙王今所授者即南极元君西城王君之本文也此山洞台乃清虚之别宫耳于是王君起立北向执书而祝曰太上三元九星高真虚微入道上清玉晨裒为太帝所敕使教于魏华存是月丹良吉日戊申谨按宝书神金虎文大洞真经八素玉篇合三十一卷是裒昔精思于阳明西山受真人太师紫元夫人书也华存当谨按明法以成至真诵修虚道长为飞仙有泄我书族及一门身为下鬼塞诸河源九天有命敢告华存祝毕王君又曰我受秘诀于紫元君言听教于师云此篇当传诸真人不但我得而已子今获之太帝命焉此书自我当七人得之以白玉为简青玉为字至华存则为四矣于是景林又授夫人黄庭内景经令昼夜存念读之万遍后乃能洞观鬼神安适六府调和三魂五脏生华色反婴孩乃不死之道也于是四真吟唱各命玉女弹琴击钟吹箫合节而发歌歌毕王君解摘经中所修之节度及宝经之指归行事之口诀诸要备讫徐乃别去是时太极真人命北寒玉女宋联娟弹九气之璈青童命东华玉女烟景珠击西盈之钟旸谷神王命神林玉女贾屈廷吹凤唳之箫清虚真人命飞元玉女鲜于虚拊九合玉节太极真人发排空之歌青童吟太霞之曲神王讽晨启之章清虚咏驾□之词既散后诸真元君日夕来降虽幼彦隔壁寂然莫知其后幼彦物故值天下荒乱夫人抚养内外旁救穷乏亦为真仙默示其兆知中原将乱携二子渡江璞为庾亮司马又为温太真司马后至安成太守瑕为陶太尉侃从事中郎将夫人自洛邑达江南盗寇之中凡所过处神明保佑常果元吉二子位既成立夫人因得冥心斋静累感真灵修真之益与日俱进凡住世八十三年以晋成帝咸和九年岁在甲午称疾不行凡七日托剑化形而去　　鲍姑
按裴铏传奇鲍姑靓之女也晋太兴元年靓于蒋山遇真人阴长生授变化之术累征至黄门侍郎求出为南海太守时葛洪亦以散骑常侍求出为勾漏令师事靓靓以姑嫁之其后姑与洪相次登仙玉鹅峰即姑飞升处也至唐时人见其行灸于南海有崔炜者得其越井冈艾灼赘瘤无不愈者　　徐忡女
按十六国春秋后赵录徐忡东莞人仕勒为外兵郎有女令首雅性虚淡不乐人间从容闲净以佛法自娱不愿求聘父曰汝应外属何得如此女曰端心集道绝想人外毁誉不动廉正自足何必三从然后为礼父曰汝欲独善一身何能兼济父母女曰立身行道方欲度脱一切何况二亲耶忡以问佛图澄澄曰君归家洁斋三日竟可来忡从之澄以胭脂磨麻油傅忡右掌令视之见一沙门在众中说法形状似女具以白澄澄曰是君女先身出家益物往事如此若从其志方当荣拔六亲令身富贵忡还许之女便剪发从澄及净检尼受戒立建贤寺澄以勒所遗剪花衲七条衣及象鼻澡灌与之得览群籍经目必诵思致渊深神照详远一时道众莫不宗焉　　张氏
按太平御览段龟龙凉州记云隐王美人张氏色艳出家为道乃自投门楼双股顿折口诵经颜色自若俄而死　　梁
　　钱妙真
按武进县志钱妙真毗陵田家女与妹依隐君居茅山诵黄庭内外篇积功修行阅三十余岁普通三年七月其姊佩白练入燕洞而隐妹踵至扉已阖矣洞口至今有紫菖蒲碧桃在焉　　北魏
　　拓拔氏女
按繁峙县志拓拔氏之女潜遁佛行兵至投入石峡纵火焚之大雨如注后人遇旱积薪焚峡雨辄应东西边石手足迹犹存　　智僊姑
按定襄县志仙姑永安间副尉智重显女幼□空寂年及笄不肯嫁祸福多能前知问之不语一日入山坐化奉而藏之于塔相传有村人盗塔砖即获谴报因增其院宇焚修至今不绝　　谢自然
按蓬溪县志蓬民女谢自然不知何时人在小溪洞修行时有异人来溪上浣芝见自然着皮底□笑云好个谢自然骑牛上青天不看佛祖面打一金鞭后自然于顺庆府栖乐山行满仙去　　隋
　　黄氏女
按莆田县志黄氏女筑室于泉州同安县东佛子冈修持净戒后端坐蜕去真身不坏因立寺曰黄佛治平中更名鹿苑祈祷多应崇宁间部使者以状闻赐号应大师　　唐
　　边氏女
按枣强县志边氏女名洞元生即丰骨不凡有道气早弃家于紫云观修行清苦不间寒暑复遇异人授以仙术开元初白日上升刺史以状闻元宗赐诏立碑观下赠丹台真人至今其地名边村乡人呼为边僊姑　　尹氏女
按广西通志尹氏女全州人幼不事铅华居小洞炼丹葆真大历二年上升后人于所居紫潭上建尹氏观至今丹存焉　　眉娘
按全唐诗眉娘南海人卢姓生而眉长称眉娘神针善绣顺宗召入宫中号神姑宪宗度为女道士称逍遥大师放归后数年尸解　　和娘
按太平清话柳子厚女和娘得病更名佛婢既愈去发为尼号初心　　何轸妻刘氏
按酉阳杂俎何轸鬻贩为业妻刘氏少断酒肉常持金刚经先焚香像前愿年止四十五临终心不乱先知死日至太和四年冬四十五矣悉舍资装供僧遍别亲故何轸以为病魅不信至岁除日请僧受八关沐浴易衣独处一室趺坐高声念经及辨色悄然儿女排室入看之已卒顶热灼手轸以僧礼葬塔在荆州北郭　　韦氏女
按酉阳杂俎兴元城固县有韦氏女两岁能语自然识字好读佛经至五岁一县所有经悉读遍至八岁忽清晨熏衣靓妆默存牖下父母讶移时不出视之已蜕衣而失竟不知何之荆州处士许卑得于韦氏邻人张弘郢　　姚婆
按潞安府志姚婆上党人因范行婆约修西方精心念佛一日佛菩萨从空接引与范行婆相别遂立化闻仙乐有异香　　乐氏二女
按壶关县志乐氏二女屯留人其先世贯陵川商微子后也母感神光而娠诞有奇德后移家于壶关紫团山事继母甚孝因采芝遇风升仙　　马爱娘
按中江县志爱娘号黄鹿真人东梓人也姓马名道兴年七岁失所怙恃鞠育于大父少不喜华饰雅性冲虚欣慕黄老之学日诵千言一览辄能记忆虽风雨寒暑不辍或劝以子女之职当勤妇工而归慕元虚何补容德但笑而不答人莫知其意时有野服黄冠士年逾七十颜如渥丹货药于市爱娘于户隙见之如有夙契因延至内坐请问修真之诀师资相投遂授铅汞符篆要术于是束发顶冠归身至道因与易道兴之名一日请别爱娘诘其姓氏曰汝无问我久当自知留诗而去诗云女是寄生枝男是冬青木冬青驾白鹅寄生跨黄鹿若遇寇相临稳便抛家族早早上三清莫候丹砂熟爱娘旦暮讽诵不绝于口俄而年已及笄大父逼欲许聘族议详定确不可辞爱娘欷歔流涕膝行而前曰女宿植不幸幼锺酷罚膝下爱养将终身焉今蒙家长之谕虽恩德深重存亡衔戢然野性荒□志友麋鹿举案之勤非女所愿大父悯之不靳其欲翌日命一女奴携囊杖策穿云而去既而夜径林麓迷失故道忽睹灯烛荧耀若相引导者爱娘蹑足潜窥见衣冠五人宛然古图画中所绘俱厉声曰卜庵于此即成道矣言讫隐去质明爱娘徘徊四顾见山朝水会气象郁然真神仙之窟宅遂稽颡拜礼谓女奴曰自非神人指示何以臻此刀寻访居民询以职方所载隶属之部居人曰东南之梓州涪城中江西北之□州巴西罗江相距各五十里为界卞市是时世道多屯盗贼□起仍岁荒歉爱娘为捐所有垦辟荒芜疏凿污塞播种以时使民无艰食之患历四十余年修真养气日复精勤岁在悬车童颜不易营建别馆以延有道之士一日旧所遇货药者忽至谓曰汝之功业渐已成矣而外丹未应今以相授乃于瓢中取药点土石为金银各百以填丹台祝之曰勿用自守自有神护历三载丹砂自成则汝脱身轻举矣勉励前修慎无中废嗣后屡有盗贼□睨镇坛之物中夜变怪百出无不狼狈而走将及□年风雨暴至坛下地裂甘泉沸涌银变白鹅游于池金变黄鹿出于市人无得而近之者至唐天佑改元八月朱全忠行崔杼之事昭宗崩全忠矫诏立辉王唐运告终奸雄猬奋三年正月群盗踵爱娘之庵抽戈直前爱娘语之曰汝等敢行恣睢悖逆天理乎苟无害居人庵中所积悉以相饷凶人将加害已而黄鹿白鹅突然而至爱娘于是跨鹿风云四起白鹅翔鸣前后揖引腾空而去旧有丹尚存至是烈如雷吼炉中光彩射天少顷空中暗霭天雨琉璃掷地有声历时而化异香馥郁终日不散群盗悲哀悔谢投戈而退居人以其德及人也深众广其庵以状闻于蜀主王建建顾谓侍臣曰此蜀国祥事也遂以卞市为黄鹿镇　　武信王五女
按十国春秋荆南武信王五女失其名相传五女俱幼年好道剃发为女僧各止一处一曰佛华寺一曰菩提寺一曰庄严寺一曰石佛寺一曰法轮寺　　宋　　预浩女
按归田录开宝寺塔在京师诸塔中最高而制度甚精都料匠预浩所造也世传浩惟一女年十余岁每卧则交手于胸为结构状如此逾年撰成木经三卷今行于世者是也　　赵普二女
按宋史赵普传普卒二女皆笄普妻和氏言愿为尼太宗再三谕之不能夺赐长女名志愿号智果大师次女名志英号智圆大师　　俞次尚妻
按谈圃俞次尚与其妻素达理性次尚病呼其妻曰我将死时次尚二子在外妻曰我欲先死君俟诸子至未晚也其妻奄然而化次尚为文志其墓已而诸子至明日告曰吾亦行矣即熏沐趺坐而化　　朱道诚妻王氏
按闻见近录金州推官母王氏朱道诚之妻也日诵十句观音心咒时年四十九病笃家人方治后事王氏恍然见青衣人曰尔平生持观音心咒但复少十九字增之当益寿王曰我不识字奈何青衣曰随声诵记之乃曰天罗神地罗神心离难难离身一切灾殃化为尘久之而醒疾亦寻愈后年至七十九　　哑女按宁波府志哑女者莫详其姓氏亦不知何许人熙宁中见于鄞之戒香寺婉娈丱角年若及笄喑不能言惟日持帚垂臂跣足晨粥午饭每拾芥滓餲余啖人以为颠历人家预知吉凶以为欣戚里士周锷学举子业女屡至其家锷知其非常至则必延以蔬饭一日忽起书偈于壁曰三界火地众苦具备报汝诸人求早出离后又造锷值锷趣装将赴举女笑不止锷叩之遂索笔作长短句云风波未息虚名浮利终无益不如早去披蓑笠高卧烟霞千古企难及君今既已装行色定应雁塔题名籍他年若到南雄驿玉石休分徒累卞和泣锷袭而藏之一日露卧镇明岭下或诃以不检遽起归寺长吁坐逝时三月三日也锷为具棺榇瘗之柳亭后锷见女于京师追问之不就归发其瘗则空棺也后锷果如南雄以言边事忤时相入党籍卫开客洛阳遇李士宁曰公乡里哑女过去维卫也子可归礼之比归已化开以不及见为恨明年游钱塘寓书吏陈式家见群儿数十执旛盖拥一女尼童入门哗传曰哑哑哑开惊顾女索纸笔书偈云大地山河是阿谁了无一法可思惟夜来处处鸣钟鼓敲破髑髅人不知又云须弥山上摆铎大洋海底摇铃若问哑女姓氏只此便是真名掷笔竟去开复追问小儿哑女何人曰维卫佛也又问儿等何人曰问取哑女忽俱不见　　王逵妻某氏
按后山谈丛王学士逵妻某氏妾常辱之愬于逵不受亦不较也或问之曰彼将去矣不必较也已而逵怒逐之某尽归其装一家皆谏止之曰此自彼有我何与焉然亦非彼所有也妾寻遇盗尽亡其资常语家人今夕甘露下使以器取之又谓逵曰新妇妾某日当死以后事累公皆然　　蒋念二孺人
按括异志海盐县蒋念二孺人日诵大乘断除嗜欲一日洗□更衣烧香念佛书颂而终颂曰看过莲经万四千平生香火有因缘西方自是吾归路风月同乘般若船　　梅询女
按罗湖野录直龙图阁梅公询之女号空室道人幼聪慧乐于禅寂因从夫守官豫章之分宁遂参死心禅师于云岩既于言下领旨自尔丛林知名政和间居金陵圜悟禅师住蒋山佛眼禅师亦在焉因机语相契二师称赏然道韵闲淡似不能言者至于开廓正见雅为精峭后于姑苏西竺院剃发为尼名惟久宣和六年趺坐而终道人生于华胄不为富贵笼络杰然追踪月上女直趋无上菩提又变形服与铁磨为伍至于生死之际效验异常非志烈秋霜畴克尔耶　　俞道婆
按罗湖野录金陵俞道婆者参见琅琊启禅师家以鬻油糍为业一日闻□者唱莲花乐于市云不因柳毅传书信何缘得到洞庭湖忽有省不觉大笑抛弃油糍与市儿竞拾其夫诟曰尔何颠耶婆抚掌曰若个不颠自是见僧必勘验时有僧过其门婆遽呼曰儿儿僧曰妈妈爹爹在甚么处婆转身拜露柱僧即踏倒曰将谓有多少奇特次见僧问曰上座甚处来僧曰五祖来婆曰五祖长老犹是婆儿子在僧曰婆婆却是谁儿婆曰老婆被上座一问直得立地放尿其颂婆子偷赵州笋因缘曰虎穴魔宫到者稀老婆失脚又怀疑赵州吃掌无人会直至如今成是非宣政间江淮为禅衲渊薮婆子是时吹无孔笛韵出清霄遂致和者旁午而至机缘偈句流布于世自有赏音为一唱而三叹也　　黄姑
按新会县志黄姑归德都人生于皇佑己丑其父母富而无子惟姑承之性少慧因看芭蕉有感遂不适人工纺绩以家财买田万顷施于广之光孝韶之南华及开元东禅西禅仁王龙兴等寺而光孝尤多绍兴元年卒年八十三光孝寺僧为立祠墓左即圆明庄聚宝庵也黄子长诗云圆明庄在海之隈老我寻幽始一来自是好山藏世界非关弱水隔蓬莱鸥沙鹭渚皆宜稼粉壁雕墙半是苔笑问檀那黄氏子许多因果为谁栽　　吕媪
按春渚纪闻湖州孙略教授家婢名吕媪服勤孙氏有年矣性谨朴无他能但常日晨起就厨中取食器洁之聚所弃余粒间有落沟渠者亦拾取淘濯置于釜中或加五味煮食之未尝一口废也年七十余一日微疾即告其家人曰为我髡发着五戒衣我将去矣家人从之因起以左手结印而化家人遂龛置开元寺中观者余月了无秽气而发渐生因与剃之后一月一剃　　饶腴妻何氏
按金溪县志何氏名师韫字季才抱瓮先生天棐女也日诵千言父以比谢道韫适葆光先生从子饶腴喜浮屠教遍阅华严诸经一日偕夫往白杨山寺作失假山偈曰片石亡来岁月深昔时求□到如今谁知只在家山里枉费工夫别处寻四十孀居绍兴间魏公张浚迎侍母镇国太夫人帅闽道出界山大夫人亦通禅学闻其名踵门求见与语契合呼为无生法友自号懒愚道人有诗集　　唐广贞
按长洲县志唐广贞严州人既嫁得血疾梦道人与药服而愈遂与夫仳离从而入道径往平江谒蓑衣何先生何称为仙姑号为无思道人淳熙壬寅二月赴郭氏饭未竟蓦然还寓庐即昏兀如醉两夕小言方在郭家饭次若有唤我者出门逢吕纯阳曹混成呆道僧三人引至海边跨大虾渡海因随游名山洞府及到冥司纯阳令往元静吴真人洞中学书书大字写诗二百余篇纯阳问曰汝欲超凡入圣耶身外有身耶留形住世耶弃骨成仙耶对曰有母尚存愿尽孝道曰如是则且留形住世遂将丹一粒分而为四投之盘中圆转甚疾攫得其一吞之自是辟谷高宗闻其名降香往请符水召入德寿宫宣问符水灵验是甚法对曰不曾行法但以心为法神为符气为水耳上悦书寂静先生四字以赐之被受三朝眷遇累封寂静凝神真人　　江安行妻贺氏
按吉安府志贺氏永新人同邑江安行妻生二子夫亡誓不茹荤日诵圆觉经不少辍或劝更诵他经贺曰要知性本圆本觉出此即非佛义我非专诵经者聊寄心耳后子楹登第为贺州佥判迎至官所贺忽语其妇曰吾诵经了无梦想近日常见瑞光中有猊座欲升之未果今闭目便见此相矣其岁五月沐浴更衣翌日食罢盥漱敛足端坐两中指结印瞑目而逝郡守范直清帅属礼拜之令画工写其像惟目睛未点乃祷曰精神全在阿堵中愿赐开示俄两目炯然子孙扶视皆谓未死目复瞑时年七十有七　　郑八郎女按歙县志城东郑八郎女居乌聊山东岳庙前旁有泉出石窦中甘而冽泠泠有声仙姑与父同居一小阁父死独居数十年不出城门而或有见之百里外者颇识字常诵度人经其略言祸福亦多验时有叶孝女鞠于叔尝辨出叔于狱及叔卒像之庐而奉于舍后山遂不嫁与姑证修苏辙知绩溪县闻姑访焉问之年八十矣犹处女也归志其所与问荅甘泉今名僊姑井　　汪氏女
按休宁县志良安乡人叶里汪氏女自幼洁身奉道不嫁入金山岁久成道莫知其终时有歙县石主簿者入山见其遗□至今四方祷雨辄应旁有甘露井四时不竭人立庵祀之　　檀氏女
按建德县志檀氏给事倬之女屡嫁而夫辄死自以命寡遂矢祝发父母阻之不得乃备一骑并奁资一囊曰从骑所之即汝归地中途遇一僧抄化欲拜为师僧曰我为造塔方他往某处有道□可往居之某日会我于西□山女如言往得九龙池胜地至期至西□山果见造塔谒所塑像乃知前为圣僧显化也尽以奁资助工自是益勤修炼竟仙去　　伴娘
按吴县志石湖楞伽山下贫女名伴娘不知何许人乞食为活往来山中历年久颜发不变插花讴歌夜宿古墓中蛇虺寒暑皆不畏时有吴人何从者与郏道士游山中适遇贫女问其姓则曰无姓问其年则曰天长地久有甚数目时严冬问何不畏寒却指松木荅曰草木与人天地之所生养木尚能过何却畏此从等敬之进曰特来问道愿慈悲开示女曰汝不能慈悲如何却教我慈悲汝若求道必归求心从赧逡巡而退明旦复往已失所在　　陶氏
按常熟县志陶氏不知其夫寡居尝持普门咒梦白衣人授以莲花令食之又梦梵僧授以弥陀经觉即能诵不假师授一夕帐幌光明有弥陀像立经函上每诵经时必于卷上迸出舍利积以成合　　叶某妻郭氏
按松江府志郭氏光禄大夫郭三益女孙适云间叶某蚤寡矢志为尼名正觉居法云寺尝为诗云春朝湖上风兼雨世事如花落又开退省闭门真乐处闲云终日去还来后人景其志节刻诗于后以银填之竖于觉骨塔前　　邹俣妻江氏
按闽书邹俣妻江氏俣卒寡居教子先患目疾日夜诵经忽一日目明知虑开朗预知人事乐善好施有阴德岁九十沐浴更衣作偈曰解即不解悟即不悟谁死谁生谁来谁去因尽缘空当生净土言讫而逝　　杨孝宁妻徐氏按闽书杨孝宁妻徐氏年十九夫亡守节诵佛经自号无住道人逾五十年将逝留偈云五十年来一梦中临岐撒手疾如风铁牛掣断黄金索踢倒虚空事一同　　洪氏女
按莆田县志圣保洪氏女性喜山水或遇幽林邃谷则宴坐忘归居将军岩十余载日以禅颂为乐有和同志颂云一个岩龛万物周尘中扰扰到无由侬家尽有居山意问着依然隔数州年五十于惠安龙泉出家衣布衣一食或绝粒逾年皇佑季冬乡人夜深隐隐闻音乐声次早洁发更衣而卒　　马五娘
按延平府志马氏五娘永安铜盘人父大相母罗氏广道元年正月十五日生容貌丰美及婚之夕身中毒病夫家弃还其父父请僧徒送之河将沈之忽云雾□起有神附人语引上百丈岩头得仙□食之二妹及嫂杜氏来看五娘以□分与之食俱飞升云是九天元女度之今铜盘殿其祖居地也及百丈岩坪云□洞皆有显迹乡人刻木祀之随祷辄应唯云□洞木像一出即大风随起　　许东斋女
按香山县志泮沙许东斋女幼有超尘之志父母禁之不可遂清斋入道先有磈石和尚创庵云梯山号张道人庵至是修而居之经年独处常有虎卫其庐　　元　　马守明
按平阳府志马守明永和上桑里民家之女其母夜梦驾鹤玉童自空降于庭曰暂寄汝腹觉而有娠生时彩云满室异香闻诸邻里幼而敏慧长有仙姿及笄不事女工淡泊自守或问其故曰我岂效世之女子乎既而父母俱丧坚贞自守不以俗务经心遂谒甘泉女冠张妙清为师居三载丙申适绛州舍于李氏之家越明年上元日枕肱而逝气微而容不变三日复苏语人曰予暂游紫府再会群真自此不复□食但果蔬饮水而已日夜静坐能知未来吉凶语罔不验有灾疾求医者不假药石呵禁顿愈岁遭旱蝗设坛密祝三日雨降蝗灭化导富室设食当途以赈饥羸一日往相三林南社庄形势东连绛阳西接高冈北倚姑射南瞰汾流可以栖真养气欲作菟裘终焉于是士庶咸乐襄事所建庙观殿阁星分棋布靡不毕具历七八载厥功告成复有四方崇慕诸人建庵舍十余所至元戊寅二月望日沐浴更衣大集徒众曰内外行各皆勉旃予有先师之约不可违期遂留一绝云七朵金莲数暂来人世间阙功今补足紫府却归还笔落端坐而逝时年六十有四　　马姑
按高平县志马姑永平人幼慕仙欲求栖真之所中统初至上党壶关居数日语人曰此非吾之所止后于县西三十五里通义村依山结庐日以炼形为事庐侧产异草香闻数里鸦鹊时鸣群向飞集若有驱之者一旦净几焚香谓麻姑将至少顷正襟而逝后人每见姑星冠霞帔里人惊异筑祠奉祀　　孙润甫妾王氏
按辍耕录孙良祯之父江东建康道肃政廉访使泽甫公年五十未有子夫人杜氏深以为忧屡请公再聘公不允仕西广时闻寡居王安人者美而宜子夫人自为公谋聘之既归执妇礼甚恭长夫人数岁夫人推让正寝以居之相处雍睦宛若姊妹饮食起居罔有不同公独内自不安越明年夫人生良祯一日王氏告公曰君自有妇所以再娶妾者为嗣续计耳今夫人既生子妾又何事焉即出道家冠服一袭以示曰妾之志决矣请从此辞夫人固留不得公因谓夫人曰向吾再娶惧无后也若不改图人其以我为汰乎乃听王氏去奁资万金悉返之自是出居一女道庵戒行严谨人未尝见其面而夫人岁时问遗弥至后良祯贵显迎以归事之如亲母　　王守素
按辍耕录王氏守素钱塘民家女其夫丁弃家为全真道士于吴山之紫阳庵一日召守素入山自付四句云懒散六十三妙用无人识逆顺两俱忘虚空镇常寂坐抱一膝而逝方外者流谓之骑鹤化守素遂亦束发簪冠着道士服奉夫遗尸二十年迹不下山年逾七十几于得道者丁卯进士萨都剌天锡赠诗曰不见辽东丁令威旧游城郭昔人非镜中春去青鸾老华表山空白鹤归石竹泪干斑雨在玉箫声断彩云飞洞门花落无人扫独坐苍苔补道衣　　蔡妇赵氏
按曲周县志赵氏河南□堡贫家女容貌端美望之如神年十七适平乡县杨儿庄蔡姓为妻长拜北斗或谒寺礼佛姑恶之曰美女出头丈夫耽愁况郊游乎必辱我门不如死氏曰姑欲我死乎端坐而化姑哭之恸移时氏开口曰姑疾呼我将欲我活乎姑然之乃理衣而起自是不出里闬旦夕礼佛拜斗事亲睦邻罔不得其欢妇女咸矜式之至九十岁儿孙庆元旦氏曰今年拜我□明年拜我墓问其期曰吾以六月十三日来仍以六月十三日往及诞日饮食自若女孙笑其爽信氏问曰午刻乎乃盥栉更衣怡然趺坐而瞑　　张直之妻杨氏
按榆社县志张直之妻杨氏幼茹素慈心好念佛每日持菩提珠念佛数万声临终合掌坐脱而亡　　任氏女按文水县志任氏女号麻衣仙姑为魏氏所聘不愿嫁随居汾阳黄芦山石室中魏氏闻之诣山请归姑披麻衣走入洞不见因名麻衣仙洞洞有姑手痕屡着灵应洞出五色蛾　　僊婆
按贵州通志仙婆永宁人名满道笃于戒行善知休咎人多就决焉卒葬于乌降山至今呼为仙婆墓　　明　　李氏
按黎城县志李氏长宁人能预知水旱灾祥寿夭弗字人百年修炼终老于绣山之巅生于元至正二年正月元旦成真于洪武八年三月十五日得号纯淑真君　　徐常净
按延平府志徐常净沙县人鞠于富民洪武间主翁垂殁以遗孤托之常净鞠之长尽以所遗赀归之遂为尼蔬食数十年忽尔灵悟人有休咎莫不先知一夕有盗数人欲御之常净戒侍者曰今夜有客可具斋供若干席待之有顷盗至出迓曰山门僻左无物相款薄具斋供渎公一饭诸盗见斋供适与人数合相顾失色遂不敢犯而去人服其神年九十终于铁壁堂　　陆谅妻朱氏
按隰州志朱氏陆谅妻尝虔奉真武谅死奉益虔一日净扫殿基获一金砖黄光满殿市人群集欲分之倏而虹霓电闪龟蛇盘绕众骇异首之州守蒋廷坚不信令凿之龟蛇集厅下骇甚焚香祝帝函封送至武当成祖以金铸圣像数次不就入其砖遂成敕赐朱氏度牒岁给米布九十三岁无病沐浴更衣口呼真武而逝　　焦姑
按江宁府志焦姑名奉真家中和桥南有仙术能祈阴晴永乐中召入宫中数年建元真观于中和桥北以居之有弟为神乐观道士一日语之曰吾不食数日死期已近弟曰当修醮与姊禳之醮毕来复姑谓醮无益奏玉帝表文上有汗污玉帝未曾见弟惊异是日果汗污表未及易也又戒弟曰吾死后不用龛与棺只以芦席卷之送江浦县定山上吾愿足矣弟如其言送于定山忽雷雨骤作遂失其尸所在封妙惠僊姑　　周氏女
按丰县志周氏女宣德间人生而不茹荤闭户学佛及长年七十余正坐而逝随有火自焚有舍利数十粒其神向北而去东马庄人咸见之今城东妮寺西小桥乃其所建　　吴秀琼
按嘉兴府志吴秀琼嘉善农家女许嘉兴杨氏子及笄断发誓不嫁父母不能强遂居家学佛斋素以纺绩自给一日忽云今四月十九日当西归沐浴更衣端坐而逝　　周晓师女
按龙安府志古城周晓师女生而不食荤好诵经年十九有议婚事辄自面壁经旬不起尝绝粒食柏叶成化五年促父母送至江村口白马寺楼上自焚结坐灭历暑不朽神显灵异　　夏云英
按列朝诗集云英姓夏氏宪王之宫人也生五岁暗诵孝经七岁尽通经典淡妆素服色艺绝伦其居曰端清阁有端清阁诗一卷年二十二卧病求为尼以了生死受菩萨戒作偈示众而卒宪王自为志铭　　燕女按蓬轩别记燕有贫家女性颇慧数岁时聆其伯母诵佛经辄记不忘里有慕之者以礼聘为妇后伯母死女继之诵日久不辍文义通晓专心事佛不复有嫁意母恚曰汝辞婚聘礼奚偿女曰必有施之者母谇女退未几一翁以白金来施视聘礼倍焉里人与其家咸诧女能前知母以所施半偿聘礼女曰全畀之恐亦不得用也乃作偈曰业缘休认是姻缘一念真空已了然当时许尔为媳妇今日身居天外天母持金与偈往遂得辞不数日聘家金为盗持去由是人信女神灵呼为活佛远近赍香币来拜谍事者坐以妖人惑众收下锦衣狱杂治之无验移系秋台莫能行以筐舁之去适试政秋曹尝一见之鞫亦无验令之嫁则欲死继谕之曰君命也孰敢辞遂令邑庠生某娶焉未几卒　　徐亮女
按宛平县志指挥徐亮女幼耽清净誓不出嫁及卒京兆尹表之　　魏氏
按迁安县志魏氏建昌营军家女以多病十四岁出家住二郎神庙持斋诵经寿八十四岁沐浴更衣坐化佛前鼻垂玉筋袖中出火自焚　　欧氏
按迁安县志欧氏建昌营人年十八以目病出家居天仙庙持斋诵经五十三岁明嘉靖四十四年十二月初旬沐浴更衣入龛坐化火发自焚男女聚观如市　　李楚成妻欧氏
按蓬溪县志欧氏万历中人生而好静及笄适李楚成后回母家住宅旁一洞修行人争顶礼呼为欧菩萨县令以为邪教逮至禁之白塔中绝其饮食端坐月余后黄太史遗书遂释回有彭县巡抚供养之问曰汝既与楚为夫妇亦尽夫妇之道否欧答云既为夫妇焉有不尽夫妇之道又问云色欲大道所忌何故又染俗缘答云前世姻缘未满又叩欧云汝既修行西来大意若何答云清静坐草蒲团牛归桊马归栏大人问我西来意水在长江月在天　　蔡连妻徐氏
按金溪县志徐氏名蕴行喜读书工欧虞笔法为通判蔡连妻以贤妇称暮年留心内典手缮华严诸经号悟空道人　　龚用圆妻唐氏
按嘉定县志唐氏孝廉龚用圆妻幼时其母梦大士携一灯上有龚字曰而女所归也长果归于龚以妇德着及用圆殁入山从次子元鬯访女炼师云标修辟□导引之术乙巳病甚元鬯梦神谓之曰而母寿与太湖山齐随即起至戊申病足痿曰数尽矣召女伴至曰大事未了尚须再来今暂作别问日晡否索茗一嗽而逝　　张来仕妻徐氏
按曲周县志徐氏张来仕妻温柔淳朴终身无疾言厉色持斋念佛日拜北斗年四十四岁无疾坐化棺素具不可用亟为龛鸠工取材凡五日龛乃成而尸坐端然不仆不坏　　阮氏女
按武定府志阮氏女元谋县人万历末年生自幼斋素年十六不适人入雷应山大树下趺坐而逝遗偈云生居能海了道雷应撒手空归如如禅定　　王进妻赵氏
按曲周县志赵氏王进妻家贫持素纺绩为业尝竟夜不寝而念佛以寤寐为起止及二子成立家计渐给乃请观音救苦及普门品等经朝夕讽诵老而弥笃年近八十预知死期遍语所亲更衣盥手持数珠结趺西向而化　　左文林妻孙氏
按开封府志孙氏左文林妻性贞淑事翁姑以孝闻喜施予门有槐荫尝于树下设茶以饮行人析薪汲水皆躬自劳苦年七十三忽语家人曰吾往矣遂闭目趺坐而逝越三日子左恩左惠犹冀复生不忍遽殓邑令夜梦一妇曰吾某人也素行善愿归净土儿□咶咶守吾尸未纳于木公盍谕焉令觉走役询之良然令谓真坐化者必垂鼻珠宜审视覆言鼻中果悬珠三尺许令嗟异良久具礼致祭远近观者如堵　　李氏女按南昌郡乘李氏女进士綦隆之第三女也从胎茹淡好读书七岁诵观音大士传遂持长斋立誓不字及长父母屡劝之志益坚母亡投井欲殉若有神扶掖之不得下逾三年值母诞辰一恸几绝是夕端坐念佛而逝崇祯初事闻旌表建祠松门山大宗伯叶灿有传　　罗氏女
按潼川州志罗氏女中江人少颛蒙父母醮之忽一旦开悟即谙经义遂入僧寺谈空说法了了无□且逆知祸福人归向之未几坐脱去逾三年启棺视之其面如生　　高氏女
按东流县志石人山高氏女幼聪慧寡言笑父母以许胡氏子未嫁一日忽同本家妇女采薇后山独女有青云覆其上山麓有泉女饮之饮毕谓家人曰我奉上帝命为先锋职既受其印顷当去随自择其葬地命家人为之刻像以祀乃卒今石人山庵有其像凡祈祷多验　　朱氏女
