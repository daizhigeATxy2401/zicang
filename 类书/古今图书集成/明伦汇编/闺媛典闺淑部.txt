
　闺淑部列传一
帝王后妃列于宫闱兹典列
传所载皆诸侯王妃夫人以下

　　商
　　周太姜
按诗大雅□古公亶父来朝走马率西水浒至于岐下爰及姜女聿来胥宇按刘向列女传太姜者王季之母有吕氏之女太王娶以为妃生太伯仲雍王季贞顺率道靡有过失太王谋事迁徙必与太姜君子谓太姜广于德教德教本也而谋事次之盖太姜渊智非常虽太王之贤圣亦与之谋其知太王仁恕必可以比国人而景附矣　　太任按诗大雅大明挚仲氏任自彼殷商来嫁于周曰嫔于京乃及王季维德之行太任有身生此文王按诗大雅思齐思齐太任文王之母思媚周姜京室之妇按刘向列女传太任任氏中女王季娶为妃太任之性端一诚庄惟德之行及其有娠目不视恶色耳不听淫声口不出敖言能以胎教溲于豕牢而生文王文王生而明圣太任教之以一而识百君子谓太任为能胎教古者妇人□子寝不侧坐不边立不跸不食邪味割不正不食席不正不坐目不视于邪色耳不听于淫声夜则令瞽诵诗道正事如此则生子形容端正才德必过人矣故□子之时必慎所感感于善则善感于恶则恶人生而肖父母者皆其母感于物故形意肖之文王之母可谓知肖化矣　　太姒
按诗周南睢鸠关关睢鸠在河之洲窈窕淑女君子好逑　按朱注周之文王生有圣德又得圣女姒氏以为之配宫中之人于其始至见其有幽闲贞静之德故作是诗按国风葛覃葛之覃兮施于中谷维叶萋萋黄鸟于飞集于灌木其鸣喈喈葛之覃兮施于中谷维叶莫莫是刈是获为絺为绤服之无斁言告师氏言告言归薄污我私薄澣我衣害澣害否归宁父母　按朱注盖后妃既成絺绤而追赋其事按国风樛木南有樛木葛藟累之乐只君子福履绥之　按朱注后妃能逮下而无嫉妒之心故众妾乐其德而称愿之按国风螽斯螽斯羽诜诜兮宜尔子孙振振兮　按朱注后妃不妒忌而子孙众多故众妾以螽斯之群处和集而子孙众多比之按刘向列女传太姒有姒氏之女仁而明道文王亲迎于渭造舟为梁太姒思媚太姜太任旦夕勤劳以尽妇道生十男长伯邑考次武王发次周公旦次管叔鲜次蔡叔度次曹叔振铎次霍叔武次康叔封次聃季载太姒诲十子自少及长未尝见邪僻之事十子之中武王周公成圣本传多引中庸武王周
公事烦□不切今皆删之

　　周南大夫之妻
按刘向列女传周南大夫之妻时大夫受命治水士妻恐其懈于王事与大夫言国家多难勉之毋致谴怒遗父母忧昔舜耕于历山渔于雷泽陶于河滨非舜之事而舜为之者为养父母也家贫亲老不择官而仕亲操井臼不择妻而娶故父母在当与时小同无亏大义不罹患害而已夫凤凰不罹于蔚罗麒麟不入于陷阱蛟龙不及于枯泽鸟兽之智犹知避害而况于人乎生于乱世不得道理而迫于暴虐不得行义然而仕者为父母在故也乃作诗曰鲂鱼赪尾王室如毁虽则如毁父母孔迩此传与朱注异向
或有所据故存之

　　周
　　赵衰妻姬氏
按左传晋公子重耳奔狄狄人伐廧咎如获二女叔隗季隗纳诸公子公子收季隗生伯倏叔刘以叔隗妻赵衰生盾入晋狄人归季隗于晋而请其二子二十四年文公妻赵衰生原同屏括楼婴赵姬请逆盾与其母子余辞姬曰得宠而忘旧何以使人必逆之固请许之来以盾为才固请于公以为嫡子而使其三子下之以叔隗为内子而己下之按刘向列女传晋赵衰妻晋文公之女也号赵姬初文公为公子时与赵衰奔狄狄人入其二女叔隗季隗于公子公子以叔隗妻赵衰生盾及反国文公以其女赵姬妻赵衰生原同屏括楼婴赵姬请迎盾与其母而纳之赵衰辞而不敢姬曰不可夫得宠而忘旧无义好新而嫚故无恩与人勤于隘厄富贵而不顾无礼君弃此三者何以使人虽妾亦无以侍执巾栉诗不云乎采葑采菲无以下体德音莫违及尔同死与人同寒苦虽有小过犹与之同死而不去况于安新忘旧乎又曰燕尔新婚不我屑以盖伤之也君其逆之无以新废旧赵衰许诺乃逆叔隗与盾来姬以盾为贤请立为嫡子使三子下之以叔隗为内妇姬亲下之及盾为正卿思赵姬之让恩请以姬之中子屏括为公族大夫曰君姬氏之爱子也微君姬氏则臣狄人也何以至此成公许之屏括遂以其族为公族大夫君子谓赵姬恭而有礼　　孙叔敖母
按刘向列女传楚令尹孙叔敖为婴儿时出游见两头蛇杀而埋之归见其母泣母问其故对曰吾闻见两头蛇者死今者出游见之母曰蛇安在对曰吾恐他人复见之杀而埋之矣其母曰汝不死矣夫有阴德者阳报之德胜不祥仁除百祸天处高而听卑必兴于楚叔敖长为令尹　　柳下惠妻
按刘向列女传鲁大夫柳下惠之妻者柳下惠处三黜而不去忧民救乱妻曰无乃渎乎君子有二耻国无道而贵耻也国有道而贱耻也今当乱世三黜而不去亦近耻也柳下惠曰油油之民将陷于害吾能已乎且彼为彼我为我彼虽裸裎安能污我油油然与之处仕于下位柳下既死门人将诔之妻曰将诔夫子之德耶则二三子不如妾知之也乃诔曰夫子之不伐兮夫子之不竭兮夫子之信诚而与人无害兮屈柔从容不强察兮蒙耻救民德弥大兮虽遇三黜终不蔽兮恺悌君子永能厉兮嗟乎惜哉乃下世兮庶几遐年今遂逝兮呜呼哀哉神魂泄兮夫子之谥宜为惠兮门人从之以为诔莫能窜一字君子谓柳下惠妻能光其夫矣诗云人知其一莫知其他此之谓也　　楚狂接舆妻
按刘向列女传楚狂接舆之妻者接舆躬耕以为食楚王使使者持金百镒车二驷往聘迎之曰王愿请先生治淮南接舆笑而不应使者遂不得与语而去妻从市来曰先生以隐为义岂将老而遗之哉门外车迹何其深也接舆曰王不知吾不肖也欲使我治淮南遣使者持金驷来聘其妻曰得无许之乎接舆曰夫富贵者人之所欲也子何恶我许之矣妻曰义士非礼不动不为贪而易操不为贱而改行妾事先生躬耕以为食亲绩以为衣食饱衣暖据义而动其乐亦自足矣若受人重禄乘人坚良食人肥鲜而将何以待之接舆曰吾不许也妻曰君使不从非忠也从之又违非义也不如去之夫负釜甑妻载器变名易姓而远徙莫知所之君子谓接舆妻为乐道而远害夫安贫贱而不怠于道者唯至德者能之诗曰肃肃兔罝之丁丁言不怠于道也　　鲁季敬姜
按国语季康子问公父文伯之母曰主亦有以语肥也对曰吾能老而已何以语子康子曰虽然肥愿有闻于主对曰吾闻之先姑曰君子能劳后世有继子夏闻之曰善哉商闻之古之嫁者不及舅姑谓之不幸夫妇学于舅姑者也公父文伯饮南宫敬叔酒以露睹父为客羞□焉小睹父怒相延食□辞曰将使□长而后食之遂出文伯之母闻之怒曰吾闻之先子曰祭养尸飨养上宾□于何有而使夫人怒也遂逐之五日鲁大夫辞而复之公父文伯之母如季氏康子在其朝与之言弗应从之及寝门弗应而入康子辞于朝而入见曰肥也不得闻命无乃□乎曰子弗闻乎天子及诸侯合民事于外朝合神事于内朝自卿以下合官职于外朝合家事于内朝寝门之内妇人治其业焉上下同之夫外朝子将业君之官职焉内朝子将庀季氏之政焉皆非吾所敢言也公父文伯退朝朝其母其母方绩文伯曰以歜之家而主犹绩惧干季孙之怒也其以歜为不能事主乎其母叹曰鲁其亡乎使童子备官而未之闻邪居吾语女昔圣王之处民也择瘠土而处之劳其民而用之故长王天下夫民劳则思思则善心生逸则淫淫则忘善忘善则恶心生沃土之民不材淫也瘠土之民莫不向义劳也是故天子大采朝日与三公九卿祖识地德日中考政与百官之政事师尹惟旅牧相宣序民事少采夕月与太史司载纠虔天刑日入监九御使洁奉禘郊之粢盛而后即安诸侯朝修天子之业命昼考其国职夕省其典刑夜儆百工使无慆淫而后即安卿大夫朝考其职昼讲其庶政夕序其业夜庀其家事而后即安士朝而受业昼而讲贯夕而习复夜而计过无憾而后即安自庶人以下明而动晦而休无日以怠王后亲织元紞公侯之夫人加之以纮綖卿之内子为大带命妇成祭服列士之妻加之以朝服自庶士以下皆衣其夫社而赋事烝而献功男女效绩愆则有辟古之制也君子劳心小人劳力先王之训也自上以下谁敢淫心舍力今我寡也尔又在下位朝夕处事犹恐忘先人之业况有怠惰其何以避辟吾冀而朝夕修我曰必无废先人尔今曰胡不自安以是承君之官余惧穆伯之绝祀也仲尼闻之曰弟子志之季氏之妇不淫矣公父文伯之母季康子之从祖叔母也康子往焉门与之言皆不逾阈祭悼子康子与焉酢不受彻俎不宴宗不具不绎绎不尽饫则退仲尼闻之以为别于男女之礼矣公父文伯之母欲室文伯飨其宗老而为赋绿衣之三章老请守龟卜室之族师亥闻之曰善哉男女之飨不及宗臣宗臣之谋不过宗人谋而不犯微而昭矣诗所以合意歌所以咏诗也今诗以合室歌以咏之度于法矣公父文伯卒其母戒其妾曰吾闻之好内女死之好外士死之今吾子夭死吾恶其以好内闻也二三妇之辱共先祀者请无瘠色无洵涕无掐膺无忧容有降服无加服从礼而静是昭吾子也仲尼闻之曰女知莫如妇男知莫如夫公父氏之妇知也夫欲明其子之令德也公父文伯之母朝哭穆伯而莫哭文伯仲尼闻之曰季氏之妇可谓知礼矣爱而无私上下有章按韩诗外传鲁公甫文伯死其母不哭也季孙闻之曰公甫文伯之母贞女也子死不哭必有方矣使人问焉对曰昔是子也吾使之事仲尼仲尼去鲁送之不出郊赠之不与家珍病不见士之视者死不见士之流泪者死之日宫女衰绖而从者十人此不足于士而有余于妇人也吾是以不哭也诗曰乃如之人兮德音无良按孔丛子公父文伯死室人有从死者其母怒而不哭相室谏之其母曰孔子天下之贤人也不用于鲁退而去是子素宗之而不能随今死而内人从死者二人焉若此于长者薄于妇人厚也既而夫子闻之曰季氏之妇尚贤哉子路愀然对曰夫子亦好人之誉己乎夫子死而不哭是不慈也何善尔子曰怒其子之不能随贤所以为尚贤者吾何有焉其亦善此而已矣按刘向列女传鲁季敬姜者莒女也号戴己鲁大夫文公穆伯之妻文伯之母季康子之从祖叔母也博达知礼穆伯先死敬姜守养文伯出学而还归敬姜侧目而盻之见其友上堂从后□降而却行奉剑而正履若事父兄文伯自以为成人矣敬姜召而数之曰昔者武王罢朝而结丝绝左右顾无可使结之者俯而自申之故能成王道桓公坐友三人谏臣五人日举过者三十人故能成伯业周公一食而三吐哺一沐而三握发所执贽而见于穷闾隘巷者七十余人故能存周室彼二圣一贤者皆伯王之君也而下人如此其所与游者皆过己者也是以日益而不自知也今以子年之少而位之卑所与游者皆为服役子之不益亦已明矣文伯乃谢罪于是乃择严师贤友以事之所与游处者皆黄耄倪齿也文伯引□攘袂而亲馈之敬姜曰子成人矣君子谓敬姜备于教化诗云济济多士文王以宁此之谓也文伯相鲁敬姜谓之曰吾语汝治国之要尽在经矣夫幅者所以正曲枉也不可不强故幅可以为将画者所以均不均服不服也故画可以为正物者所以治芜与莫也故物可以为都大夫持交而不失出入不绝者捆也捆可以为大行人推而往引而来者综也综可以为开内主多少之数者均也均可以为内史服重任行远道正直而固者轴也轴可以为相舒而无穷者摘也摘可以为三公文伯再拜受教文伯卒敬姜戒止妾曰吾闻之好内女死之好外士死之今吾子夭亡吾恶其以好内闻也二三妇之辱共祀先祀者请毋瘠色毋挥涕毋陷膺毋忧容有降服毋加服从礼而静是昭吾子仲尼闻之曰女知莫如妇男知莫如夫公父氏之妇知矣欲明其子之令德诗曰君子有谷贻厥孙子此之谓也康子尝至敬姜门而与之言皆不逾阈祭悼子康子与焉酢不受彻俎不燕宗不具不绎绎不尽饮饫则退仲尼谓敬姜别于男女之礼矣诗曰女也不爽此之谓也（按敬姜事详于国语向此传多同之
亦从删节但存国语所未及者）

　　宋鲍女宗
按刘向列女传女宗者宋鲍苏之妻也养姑甚谨鲍苏仕卫三年而娶外妻女宗养姑愈敬因往来者请问其夫赂遗外妻甚厚女宗姒谓曰可以去矣女宗曰何故姒曰夫人既有所好子何留乎女宗曰妇人一醮不改夫死不嫁执麻枲治丝茧织组紃以供衣服以事夫室澈漠酒醴羞馈食以事舅姑以专一为贞以善从为顺岂以专夫室之爱为善哉若其以淫意为心而扼夫室之好吾未知其善也夫礼天子十二诸侯九卿大夫三士二今吾夫诚士也有二不亦宜乎且妇人有七见去方无一去义七去之道妒正为首淫僻窃盗长舌骄侮无子恶病皆在其后吾姒不教吾以居室之礼而反欲使吾为见弃之行将安所用此遂不听事姑愈谨宋公闻之表其闾号曰女宗君子谓女宗谦而知礼诗云令仪令色小心翼翼古训是式威仪是力此之谓也　　母师
按刘向列女传母师者鲁九子之寡母也腊日休作者岁祀礼事毕悉召诸子谓曰妇人之义非有大故不出夫家然吾父母家幼稚岁时礼不理吾从汝谒往监之诸子顿首许诺又召诸妇曰妇人有三从之义而无专制之行少系父母长系于夫老系于子今诸子许我归视私家虽逾正礼愿与少子俱以备妇人出入之制诸妇其慎房户之守吾夕而反于是率少子仆归办家事天阴还失早至闾外而止夕而入鲁大夫从台上见而怪之使人间视其居处礼节甚修家事甚理使者还以状对于是大夫召母而问之曰一日从北方来至闾而止良久夕乃入吾不知其故甚怪之是以问也母对曰妾不幸早失夫独与九子居腊月礼毕事间从诸子谒归视私家与诸妇孺子期夕而反妾恐其酺豢醉饱人情所有也妾反太早恐不敢复故止闾外期尽而入大夫美之言于穆公赐母尊号曰母师使明请夫人夫人诸姬皆师之君子谓母师能以身教夫礼妇人未嫁则以父母为天既嫁则以夫为天其丧父母则降服一等无二天之义也诗云出宿于济饮饯于祢女子有行远父母兄弟　　孟母
按刘向列女传邹孟轲之母号孟母其舍近墓孟子之少也嬉游为墓间之事踊跃筑埋孟母曰此非吾所以居处子乃去舍市旁其嬉戏为贾人衒卖之事孟母又曰此非吾所以居处子也复徙舍学宫之旁其嬉游乃设俎豆揖让进退孟母曰真可以居吾子矣遂居之及孟子长学六艺卒成大儒君子谓孟母善以渐化诗云彼姝者子何以予之此之谓也自孟子之少也既学而归孟母方绩问曰学所至矣孟子曰自若也孟母以刀断其织孟子惧问其故孟母曰子之废学若吾断斯织也夫君子学以立名问则广知是以居则安宁动则远害今而废之是不免于厮役而无以离于祸患也何以异于织绩而食中道废而不为宁能衣夫子而长不乏□食哉女则废其所食男则堕于修德不为窃盗则为虏役矣孟子惧旦夕勤学不息师事子思遂成天下之名儒君子谓孟母知为人母之道矣诗云彼姝者子何以告之此之谓也孟子既娶将入私室其妇袒而在内孟子不悦遂去不入妇辞孟母而去曰妾闻夫妇之道私室不与焉今者妾窃惰在室而夫子见妾勃然不悦是客妾也妇人之义盖不客宿请归父母于是孟母召孟子而谓之曰夫礼将入门问孰存所以致敬也将上堂声必扬所以戒人也将入户视必下恐见人过也今子不察于礼责礼于人不亦远乎孟子谢遂留其妇君子谓孟母知礼而明于姑母之道孟子处齐而有忧色孟母见之曰子若有忧色何也孟子曰不敢异日闲居拥楹而叹孟母见之曰乡见子有忧色曰不也今拥楹而叹何也孟子对曰轲闻之君子称身就位不为苟得而爱赏不贪荣禄诸侯不听则不达其上听而不用则不践其朝今道不用于齐愿行而母老是以忧也孟母曰夫妇之礼精五羃酒浆养舅姑缝衣裳而已矣故有闺内之修而无境外之志易曰在中馈无攸遂诗曰无非无仪惟酒食是议以言妇人无擅制之义而有三从之道也故年少则从父母出嫁则从乎夫夫死则从乎子礼也今子成人也而我老矣子行乎子义吾行乎吾礼君子谓孟母知妇道诗云载色载笑匪怒伊教此之谓也　　后汉
　　鲍宣妻
按后汉书列女传勃海鲍宣妻桓氏之女也字少君宣尝就少君父学父奇其清苦以女妻之装送资贿甚盛宣不悦谓妻曰少君生富骄习美饰吾实贫贱不敢当礼妻曰大人以先生修德守约故使贱妾侍执巾栉既奉承君子唯命是从宣笑曰能如是是吾志也妻乃悉归侍御服饰更着短布裳与宣挽鹿车归乡里拜姑礼毕提瓮出汲修行妇道乡邦称之宣哀帝时官至司隶校尉子永中兴初为鲁郡太守永子昱从容问少君曰太夫人宁复识挽鹿车时不对曰先姑有言存不忘亡安不忘危吾焉敢忘乎　　崔实母刘氏按后汉书崔实传实母刘氏有母仪淑德博览书传初实在五原常训以临民之政实之善绩母有助焉　　王霸妻按后汉书列女传太原王霸妻者不知何氏之女也霸少立高节光武时连征不仕妻亦美志行初霸与同郡令狐子伯为友后子伯为楚相而其子为郡功曹子伯乃令子奉书于霸车马服役雍容如也霸子方耕于野宾至投耒而归见令狐子沮怍不能仰视霸目之有愧容客去久卧不起妻怪问其故始不肯告妻请罪而后言曰吾与子伯素不相若向见其子容服甚光举措有适而我儿曹蓬发历齿未知礼则见客而有惭色父子深恩不觉自失耳妻曰君少修清节不顾荣禄今子伯之贵孰与君之高奈何忘宿志而惭儿女子乎霸屈起而笑曰有是哉遂共终身隐遁　　陈文矩妻
汉中士女
志作程祗妻

按后汉书列女传汉中陈文矩妻者同郡李法之姊也字穆姜有二男而前妻四子文矩为安众令丧于官四子以母非所生憎毁日积而穆姜慈爱温仁抚字益隆衣食资供皆兼倍所生或谓母曰四子不孝甚矣何不别居以远之对曰吾方以义相道使其自迁善也及前妻长子兴遇疾困笃母恻隐自然亲调药膳恩情笃密兴疾久乃瘳于是呼三弟谓曰继母慈仁出自天授吾兄弟不识恩养禽兽其心虽母道益隆我曹过恶亦已深矣遂将三弟诣南郑狱陈母之德状已之过乞就刑辟县言之于郡郡守表异其母蠲除家徭遣散四子许以修革自后训导愈明并为良士穆姜年八十余卒临终敕诸子曰吾弟伯度智达士也所论薄葬其义至矣又临亡遗令贤圣法也令汝曹遵承勿与俗同增吾之累诸子奉行焉　　梁鸿妻孟光按后汉书梁鸿传梁鸿字伯鸾扶风平陵人乡里势家慕其高节多欲女之鸿并绝不娶同县孟氏有女状肥丑而黑力举石臼择对不嫁至年三十父母问其故女曰欲得贤如梁伯鸾者鸿闻而聘之女求作布衣麻屦织作筐缉绩之具及嫁始以装饰入门七日而鸿不答妻乃跪□下请曰窃闻夫子高义简斥数妇妾亦偃蹇数夫矣今而见择敢不请罪鸿曰吾欲裘褐之人可与俱隐深山者尔今乃衣绮缟傅粉墨岂鸿所愿哉妻曰以观夫子之志耳妾自有隐居之服乃更为椎髻着布衣操作而前鸿大喜曰此真梁鸿妻也能奉我矣字之曰德曜名孟光居有顷妻曰常闻夫子欲隐居避患今何为默默无乃欲低头就之乎鸿曰诺乃共入霸陵山中以耕织为业咏诗书弹琴以自娱东出关过京师作五噫之歌肃宗求鸿不得易姓名与妻子居齐之间有顷又去适吴依大家皋伯通居庑下为人赁舂每归妻为具食不敢于鸿前仰视举案齐眉伯通察而异之曰彼佣能使其妻敬之如此非凡人也乃舍之于家鸿潜闭着书十余篇疾且困告主人勿令我子持丧归去及卒伯通等为求葬地于吴妻子归扶风　　杨子拒妻刘氏
按汉中士女志作刘巨公
女杨相妻名泰瑛与此小异

按益都耆旧传杨子拒妻者刘懿公女也字恭璞贞顺达礼有四男二女拒早亡教遵闺门动有法则长子元琮常出饮酒自舆而归母不见十日因诸弟谢过乃数责之曰夫饮食有节不至流湎者礼也汝乃沈荒慢而无礼自为败首何以帅先诸弟　　季姜
按梓潼士女志季姜梓潼文氏女将作大匠广汉王敬伯夫人也少读诗礼敬伯前夫人有子博女纪流二人季姜生康稚芝女始示凡前后八子抚育恩爱亲继若一堂祖母性严子孙虽见官二千石犹杖之妇跪受罚于堂历五郡祖母随之官后以年老不愿远乡里姜亦常侍养左右纪流出适分已侍婢给之博好写书姜手为作衮于是内门相化动行推让博妻犍为杨进及博子遵妇蜀郡张叔纪服姑之教皆有贤训号之三母堂康稚芝妇事杨进如舅姑中外则之皆成令德季姜年八十一卒四男弃官行服四女亦从官舍交赴内外官冕百有余人当时荣之王氏遂世兴　　张礼修
按汉中士女志礼修赵嵩妻张氏女也姑酷恶无道遇之不以礼修终无愠色及宁父母父母问之但引咎不道姑卒感悟更慈爱之乡人相训曰作妇不当如赵伯高妇乎使恶妇知变可谓妇师矣后姑病女来省疾姑却之曰我死固当绝于贤妇手中后遭米贼嵩死乃碧涂面乱首怀刀托言病贼不逼也养遗生女依父叔立义终身　　杜泰姬
按汉中士女志杜泰姬南郑人赵宣妻也生七男七女若元珪珪有望五人皆令德其教男也曰中人情性可上下也在其检耳若放而不检则入恶也昔西门豹佩韦以自宽宓子贱带弦以自急故能改身之恒为天下名士戒诸女及妇曰吾之委身在乎正顺及其生也恩字于抚爱其长之也威仪以先后之礼貌以左右之恭敬以监临之勤恪以劝之孝顺以内之忠信以发之是以皆成而无不善汝曹庶几勿忘吾法也后七子皆辟命察举州郡汉中太守南郑令与七子同岁季考上计无不修敬泰姬执子孙礼　　杨礼珪按汉中士女志礼珪成固陈省妻也杨元珍之女生二男长娶张度辽女惠英少娶荀氏皆贵家豪富从婢七八资财自富礼珪敕二妇曰吾先姑母师也常言圣贤必劳民者使之思善不劳则逸逸则不才吾家不为贫也所以粗食给吾者使知苦难二妇再拜奉教从孙奉上微慢珪抑绝之感悟革行遭乱流行宗表欲见之必自严饰从子孙侍婢乃引见之曰此先姑法也四时祭礼自亲养牲酿酒曰夫祭礼之尊也年八十九卒惠英亦有淑训师母之行者也　　吴　　孟宗母
按三国吴志孙皓传注吴录曰孟仁字恭武江夏人也本名宗避皓字易焉少从南阳李肃学其母为作厚褥大被或问其故母曰小儿无德致客学者多贫故为广被庶可得与气类接也其读书夙夜不懈肃奇之曰卿宰相器也初为骠骑将军朱据军吏将母在营既不得志又夜雨屋漏因起涕泣以谢其母母曰但当勉之何足泣也据亦稍知之除为盐池司马自能结网手以捕鱼作鲊寄母母因以还之曰汝为鱼官而以鲊寄我非避嫌也迁吴令时皆不得将家之官每得时物来以寄母常不先食　　魏
　　锺会母张氏
按三国魏志锺会传注会为其母传夫人张氏字昌蒲太原兹氏人太傅定陵成侯之命妇也世长吏二千石夫人少丧父母充成侯家修身正行非礼不动为上下所称述贵妾孙氏摄嫡专家心害其贤数谗毁无所不至孙氏辨博有知巧言足以饰非成过然竟不能伤也及□娠愈更嫉妒乃置药食中夫人中食觉而吐之瞑眩者数日或曰何不向公言之答曰嫡庶相害破家危国古今以为鉴诫假如公不信我众谁能明其事彼以心度我谓我必言固将先我事繇彼发顾不快邪遂称疾不见孙氏果谓成侯曰妾欲其男故饮以得男之药反谓毒之成侯曰得男药佳事暗于食中与人非人情也遂讯侍者具服孙氏由是得罪出成侯问夫人何能不言夫人言其故成侯大惊盖以此贤之黄初六年生会恩宠愈隆成侯既出孙氏更纳正嫡贾氏　又按成侯命妇传云夫人性矜严明于教训会虽童勤见规训年四岁授孝经七岁诵论语八岁诵诗十岁诵尚书十一诵易十二诵春秋左氏传国语十三诵周礼礼记十四诵成侯易记十五使入太学问四方奇文异训谓会曰学猥则倦倦则意怠吾惧汝之意怠故以渐训汝今可以独学矣雅好书籍涉众书特好易老子每读易孔子说鸣鹤在阴劳谦君子藉用白茅不出户庭之义每使会反复读之曰易三百余爻仲尼特说此者以谦恭慎密枢机之发行己至要荣身所由故也顺斯术以往足为君子矣正始八年会为尚书郎夫人执会手而诲之曰汝弱冠见叙人情不能不自足则损在其中矣勉思其戒是时大将军曹爽专朝政日纵酒沈醉会兄侍中毓宴还言其事夫人曰乐则乐矣恐难久也居上不骄制节谨度然后乃无危溢之患今奢僭若此非长守富贵之道嘉平元年车驾朝高平陵会为中书郎从行相国宣文侯始举兵众人恐惧而夫人自若中书令刘表侍郎卫瓘夏侯和等皆怪问夫人一子在危难之中何能无忧答曰大将军奢僭无度吾常疑其不安太傅义不危国必为大将军举耳吾儿在帝侧何忧闻且出兵无他重器其势必不久战果如其言一时称明会历机密十余年颇豫政谋夫人谓曰昔范氏少子为赵简子设伐邾计事从民悦可谓功矣然其母以为乘伪作诈末业鄙事必不能久其识本深远非近人所言吾常乐其为人汝居心正吾知免矣但当修所志以辅益时化不先人常言人谁能皆体自然但力行不倦抑亦其次虽接鄙贱必以言信取与之间分画分明或问　闺淑部列传四
　　明二
　　任可容妻杨氏
按安庆府志杨氏怀宁人大参任可容妻生而浑厚纯静其姊适张者至豪富每归宁衣饰衒丽舆从赫然杨则荆布操作而前母家颇以是分厚薄杨处之恬如也及可容贵张姨贫窭杨待之有加可容通籍后授京秩杨年始二十四即为娶妾从宦自留侍舅姑后子国祯复贵每家燕伎乐陈前杨□不观及见人纺织辄欢坐达旦年七十余尚自缝履封淑人八十八岁而卒　　颜从仕母游氏
按安庆府志游氏怀宁人明经颜从仕母也端恪勤俭督诸子学无间昕夕诸妇晨起必整容问安否稍懈即教之以礼诸子过帷外游询及必正襟称名以对诸孙如铨部浑孝廉浩辈少就外傅夕归必令诵昼所读书苟遗亡即命跪同室数百指平居不闻人声秉性慈和治家严肃故令畏敬如此年八十余卒　　大场农家妇按苏州府志大场农家妇失其姓氏举止修整姿容艳佚家贫罄装具佐夫日与里媪习田间劳苦无难色媪怜其勤执手慰藉则敛容谢曰儿家乐此不疲且非是无以奉舅姑也如是者十余年竟以竭作故病瘵死死之前一日忽向其夫索笔砚夫故不识一字即诣邻家持至妇见叹曰谢此已久何期今日遂成长别耶起题一绝云当年二八过君家刺绣无心但绩麻今日对君无别语免教儿女衣芦花语意凄婉不愧风雅其生平晓义命雅自韬晦亦可矜矣　　缪熊妻崔氏按常熟县志崔氏贡生缪熊妻生成化癸卯迄万历壬午年百岁神明未衰是夏阶前有萱不植而生吐花极妍因开百岁觞闾里称瑞又二年卒□陈庄靖志其墓略曰予间侍母闻母道曩时事曰夫少孤贫孑身来吾家晓□夜烛甚苦时念吾姑嫜吾怜之与俱还茅屋粝食怡如也今则有姗笑其人窭人子者吾事姑无敢失妇仪今则有目慑唇稽弗问所欲与所患苦者夫故豪不筹生事吾铢寸累生产得粟以炊数椽以栖今则务饰容观以靡箧藏不为终岁计者嗟吾仲子亨之无怙也俾学于伯子吉吉久诸生如羁而亨取一第如携吾不为仲喜而为伯悯今仲舍吾去独依伯以老吾不为仲思而以伯自慰吾之初生岁穰人和有眚亦间值宁有告饥不止如今日者自吾作妇庭无胥迹今持牒而呼者至矣所遭乃尔令人厌世顾须于世仅日一脔岁一絮而足彼劳生好积不厌者欲何为也子元吉年亦至九十二　　汪用霖妻赵氏按徐州志赵氏教授汪用霖妻廪生汪允醇母年二十嫔于汪甫数岁姑朱氏早亡与翁母李同寝食时李年七十有七氏奉养惟谨供姑遗像朝夕焚香瞻拜幼叔未娶氏勤纺织为毕婚事岁大饥悉出□具佐公用分产以田宅之美者劝夫让诸弟及霖秉铎虞庠佐以廉洁虞士为霖立石抚妾子卵翼抚恤不啻所生年六十九终　　王道充妻董氏
按泗州志董氏王道充妻事姑孝为夫纳妾生子叔道弘析居荡产劝夫复与同爨叔亡出装资嫁其女如已女人称其贤　　金光昊妻谢氏
按滁州志谢氏文林郎金光昊妻性纯孝姑吴氏疾废氏寝处侍汤药夫为姑卜兆每购一地氏辄脱簪珥以成侄鉴早孤失乳以米汁食已女专乳之得永叔氏一□捐奁为侄琮及甥胡维城聘妇赎胡氏女之流落者如此类事难以枚举温恭和下教子以义方后封孺人　　江作楫继母翟氏
按滁州志翟氏邑庠生江作楫继母贤孝贞淑声着大江南北词赋家多传之　　张君恩妻李氏
按上杭县志李氏邑隐士李春生女幼孝谨敏慧哭其母蓝孺人累日弗食稍长益端好为大父庄大母罗孺人所怜重曰必以嫁士人而是时张君恩方在提抱言笑已自殊颖遇相者曰儿有贵征父大本母饶孺人亦复心异之曰求子室必得贤孝者乃可君恩年十六举郡诸生高等春生一见而心许之曰是始能□吾女者越四五年而始成言以归盖两家皆邑望姓又各异其子女不以漫许人人多求者故言久而后合孺人归不修珠珥之饰不闻笑语之声事舅姑如父母恭敬有常度舅乃大喜曰是真能俪吾子者平居操井臼甚勤能下其冢姒诸姑之属而笃于宗姻慈其下人以比于其邻无疾言遽容肃如也常以机杼缕绩之务伴君恩课文恒至夜分君恩常以积思苦不寐者数月孺人亦不寐数月凡百忧喜罔不同之君恩年三十举于乡甫弥月而翁忽捐馆舍孺人乃益伤悲曰何大人之不食其报也而日夜婉慰其姑太孺人曰有子可以仕无过伤岁甲午君恩及强仕矣负才美必以一第春官为艳孺人凄然语君恩曰恐吾姑之不逮禄也君恩不得已就除得山东青州郡理苦北海地寒远独以孺人俱无何而太孺人之讣至矣孺人投地擗踊曰吾姑能终事四尊人拭巾捧匜而吾独不逮视吾姑以终吾何以为妇也数绝而后起未几君恩伯兄讣又踵至奔以佐事能卒君恩之为人子为人弟者孺人之力也又三年而长子殇有遗孤妇戾不能为其母孺人且泣且谕日夜抚孤孙相吊殊苦服除君起补东粤廉州理姒媪皆来贺曰廉池富珠而炎州多翠美矣哉孺人矍然谢曰在青州吾能以吾夫清徙廉不能以吾夫廉耶北海虽寒南海虽热吾心一也比至民果有献珠者孺人闻之曰先姑不能逮此而吾荧荧然以饰何以见先姑于地下汝必却之比行部则又语君恩曰凡行为大吏察吏民隐伏屑瑟而已得则大吏受其名不则汝承其祸喜事而裂宁畏事而完无以妇人之言怯也君恩欣然识之所至按吏事察繇俗称廉平归必谢曰孺人吾益友也比三年课最封制曰孺人恭綦缟之节赞羔丝之理称贤助矣会内征竟以中忌量移江以西贰守孺人怅然曰汝亦可以□游矣未几致仕去逾年而孺人病不起以年六十终　　张宁母丁氏妻王
氏附

按海盐县志丁氏张宁母教子甚严宁以给事中使归临行出金钱与宁曰途中以此为费毋妄取妨官箴宁娶妻王氏尢敦尚俭约从宁守汀州有同官妻私会服饰多珍异既去语妾辈曰此妇好妆饰适彰夫丑耳不可慕之　　屠应竣妻项氏
按嘉兴县志项氏襄毅公女孙归屠康僖子谕德应竣康僖捐馆项孝事其姑姑尝遘疾垂殆氏割股和羹以进病遂愈应竣受秩受封宜人生五子孟元仲律仲行叔方叔章而夫亡氏竭意课子弗少姑息仲律释褐春官令弋阳氏训以事上忠临下惠宁拙毋巧罔隳家声为先人羞自后诸子入仕者咸遵是训叔方暨孙谦后先成进士孟元以谦贵受封仲行子蒙叔章子大壮俱领乡荐氏每泣曰我长汝父五年恨汝父不同一见也自幼至老动中矩矱子孙咸以为式年八十余疾作诸医束手孙大壮密割股和粥食之得□　　冯坤妻夏氏
按嘉兴县志夏氏秀水冯坤妻性庄洁慈俭克相夫子事翁姑以孝闻嫠居攻苦教其孙梦祯以诗书丙夜以女红相对一灯荧然膏尽始息鸡鸣即促起率以为常后孙为万历丁丑南宫第一人　　徐禘妻章氏
按兰溪县志章氏赠宜人徐禘妻用检之嫡母也年十七归徐逾十年无子因置簉杨氏生用检是时章产不育乃乳用检或曰乳儿妨娠章曰若然不当以妨杨娠也用检年七岁授书于塾每鸡鸣章常拥儿被间诵书数十遍旦起为栉簪戒而遣之年十一就其仲父孝廉学一日思见母甚起请呜咽疾趋归而章已候儿屏间复为栉发整衣履啖少果饴慰谕就馆而己独映门立使僮视儿诵如平时乃返然其教甚庄所簪儿角簪少损责之曰是簪吾畜之年久而汝坏之乎生平无剩语无露齿之笑事祖姑翁姑孝事夫敬治家勤而有理故内外悉服其贤年五十一而卒　　郭尧干妻徐氏
按兰溪县志徐氏禘之女郭尧干妻夫性暴悍子复不循氏事夫婉委喜愠不形年六十二卒未尝得半日之安万历十一年有司旌表　　马森妻任氏
按闽书任氏名琛恭敏公马森妻幼慧受女红辄精虽盛寒暑不废里中有觳抵奇戏姊妹召之往观对曰琛闻之越闺失度辍业失职非礼之事何观焉固不往及既笄归森森举进士家召贺客有请歌舞为歡者任白姑曰森素约亦将有所树耳闻之毋乃不安其姑命止之客莫不叹其贤森仕宦所至任课童莳蔬躬纫丝枲以俭佐廉所生二子曰荧曰燮有言尚书家愿以女女荧谢曰我家宦薄敢逆女高门乎后属森之贫交道州大夫为蹇修为燮纳世尚书林公女曰匪以其盛为清白耳倘天大吾后仪刑在兹所生四女为治奁皆不及中人家每戒之曰吾昔嫁书生今汝辈公子同归慎勿谓俭厚汝辈多矣燮以荫游太学贵游多其文雅或嘲其短于奕且不识曲荧曰奕少颇善之而老母碎其枰不敢复作丝竹亦老母所禁又安知曲也人以是益贤其母云　　金重宝妻陈氏
按闽书封太安人陈氏广东副使金时舒母也归处士金重宝事继姑尽孝姑严时加谴责罔不承顺泉俗妇人既老多断遣家事拜佛持斋惟陈氏巫觋师婆绝不得通夫之仲弟绝嗣临殁托陈氏以孤女常不使离左右于归时陈疾革矣正襟危坐教之妇道而后遣之寿九十一岁　　潘维城妻郭氏
按闽书郭氏诸生潘维城妻方伯洙母也父立彦为尚宝卿既归城事舅孝谨事妾姑如其姑事夫之兄弟和而敬佐城读书非城休不敢休城病郭已老尚侍榻寝累月少受文史无所不彻通最好太上感应篇古今格言下至本草通书亦经览阅作诗示洙曰愿子为官廉以德殊胜斑衣舞老莱又云人生名利等秋叶惟许丹心照天地少从父京邸一一能记当日朝政若严分宜张司马王中丞陆锦衣始终成败老而为诸郎述之历历焉　　张妙珠
按福宁州志张妙珠在坊高纪妻归纪执妇道孝事姑嫜睦处娣姒有贤誉中岁纪卒家贫艰苦万状克持门户教诸孙读书且戒曰人不读书便虚生一世年七十二卒　　缪某妻叶氏
子一凤
妻郭氏附

按福安县志叶元煐年十八归缪某为继室抚三岁子一凤怜爱备至不啻己出凤克成名人贤其母母性好施好赒人急有逋租将出妻者止之出赎金使完聚寿九十八一凤妻玉彩鹿斗郭柏女通孝经列女传初不育劝夫置侧室课子皆有成好施与邻里贫妇米盐多仰给焉独厌斋僧见缁流行募辄靳而辟之卒年七十八乡人论妇德必称叶郭云　　邹衡妻上官氏
按太宁县志上官氏和平望族贞顺勤俭涉腊经传适邑人邹衡刻意教子力作以供束修每夜课读必至三更子应麟博皆登第封令人寿九十五终　　黄友立继室林氏按龙溪县志林氏东山黄友立继室友立初娶王氏生子云及一女而卒继娶林氏生子荧登进士第为御史封友立如其官及封林氏并追赠王氏俱孺人林有至性为人恭慎慈惠视王氏所生子女无异己出王女嫁杨氏一日归宁忆母哭不止林氏亦与偕哭云徙居新村距东山十里许或报云病时日巳西辄往视之及见无大病乃归曰吾今夜得安寝矣荧为西川按察副使念母老乞归时母年九十余儿孙满眼人谓母食德之报　　叶世伟妻姚氏
按归善县志姚氏御史祥裔孙诸生津女也年十六归叶世伟谨内行不苟言笑夫妇如宾客事舅姑孝谨比舅姑没居丧甚哀祭奠必亲治物家无饶产又没于贼诸姑叔俱幼弱食指复繁姚悉簪珥以一身拮据其间笄冠嫁娶无缺百口共炊无谇语者无子为夫置媵恩抚有加夫中道殁哀毁几绝强起立嗣终丧三年斩衰之服未尝暂解虽在忧苦中犹善调护妯娌不使萌分析念用是焦劳成疾而卒平居称未亡人坐斗室不越户限者十年榻为之穿常时以孝友诲人没齿不变里人为之语曰姚家庆绪乃锺此女　　程正己妻朱氏
按山西通志朱氏兵部侍郎程正己妻性端方操井臼躬纺绩以供二亲甘旨相夫力学弱冠成进士历显要氏未尝有贵倨之色程忤珰祸且不测氏曰与杨左诸君同节亦可无愧程抱疾五年药饵饮食必亲及卒几不欲生教子孙颇严家声赖以不坠　　廖俊妻黄氏按武昌府志黄氏蒲圻廖俊妻性至孝事翁姑惟谨随俊之漠州时赵杲方璧周冕张敬四人俱童稚氏知非庸儿为缝衣服炊给饮食后果各跻显仕子汉生方弱龄即训以大义抚诸子温滂濂澍不啻己出　　张元方妻方氏
按汉阳府志方氏汉川登仕佐郎张元方妻元方四十无子方每日与夫对泣不辍会有江西曾氏女劝纳之生丈夫子七人仲子绪以明经魁全楚为理学名家季子绩贡荐于国诸子亦各自立至今张氏多贤皆方氏遗泽焉　　傅念妻陈氏
按汉阳府志陈氏汉川明经傅念妻念艰于嗣陈通宠泽广慈惠鞠妾子恩勤教训自壮至老不衰里人以为仪表　　王着妻彭氏
按汉阳府志彭氏汉川文林郎王着妻着领乡荐彭二十年不育泣曰若此如王祀何力劝夫纳二妾颜氏生光裕徐氏生光祚彭左提右挈抚爱无异己出比长皆不自知为庶出也　　杨涟妻詹氏
按德安府志詹氏应山杨涟妻事继姑王氏以孝闻天启壬戌秋姑病危告天祈祖请代不应祷于神刲左股一脔进姑饮三饮而姑病大愈后八年姑没涟罹珰祸妾陈氏之子环甫周氏抚之如己子分析田产仆婢财物悉厚环诸子感义亦不欲校其第三子之言妻余氏观察女也亦读书知礼遇妾子如姑教之读书成名后封一品夫人　　汪汝和妻叶氏
按婺源县志叶氏名兰芝外庄叶大珽女年十八归坑口汪汝和和鲜兄弟体孱弱不甚笃学氏至脱奁具延师课和终岁不数见和屡试不利而好行其德□财济乏氏益助之生子松七岁能文章氏曰是在此子复延师课之隆礼极至松垂髫举博学弘词为大闻人皆母教也氏事舅姑素以孝闻及舅姑殁每逢节序思所嗜躬调以献至老不倦年八十有四无病而终　　孔母姚氏
按建德县志姚氏父姚公有隐德诞氏时异光烛庐姚公筮之遇离之家人曰离火振振附物而章媲于家人辅登明堂作劳以荣实协黄裳氏少而柔惠女史内则略皆上口姚公奇爱之曰我不以与田舍儿也无何氏兄游于雍见今相国孔公年十四大奇之归语姚公姚公大喜遂委禽焉相国父困诸生家贫欲令相国徙业姚公持之不可且时时出橐中赀助相国遂以童子擢试京兆而姚公促办装遣女归焉既庙见庄慎恭孝一宗皆颂其贤时翁簿蜀邻水归廉贫益甚氏劳苦操作以助于内相国教授于外得稍奉甘旨相国射策及第与其兄泰华同官翰林既贵矣氏粗粝如常或诮之氏曰我夫子为天子侍臣志砺冰霜我岂敢以妇人败若事且珠玉甘脆少所不习意不乐此也相国常赍诏氏从出国门苍头犯中贵道提赤棒棒所持筐箧冀有重赀可以相中发之故楮败絮而已中贵人叹息去己巳都城戒严诸命妇多诡服遁氏曰臣从君妇从夫独往将安之命仆妾凿三坎于庭以示必死氏敏而孝俭而知大体明年翁病相国归养亲视医药相国一食夫人亦一食相国不解带三月夫人亦三月翁没天子谕祭葬会葬者云集氏供具无不治办曰无使观礼者议也遂以此勤瘁而终年五十七相国晋师保加赠夫人女一人适金氏有母风子二人尚蒙尚萃贤而才夫人出也　　殷尚礼妻潘氏
按合肥县志潘氏殷尚礼妻事舅姑以孝事夫如对长上未尝有怠容尚礼年六十患疟潘侍汤药弥月不解衣中夜潜起吁天刲股肉以进次日霍然　　吕承麟妻何氏按新昌县志何氏大司马鉴孙女大司马吕光洵孙广东高州同知承麟室也事孀姑曲尽孝道随夫任闽粤决政一由内助抚妾子友兰金兰金兰方数月失生母氏尢怜之胜于己出至长婚娶析产与所生子铨并均焉族党称其有古淑女风诰封宜人以寿终　　许克温妻林氏
按闽书林氏许克温妻姑殁事舅尽妇道舅年老衰迈左右扶持如护婴儿宋教谕叔明居隔一壁经年不闻其声人咸服之　　宋端仪妻黄氏
按闽书黄氏宋端仪妻端仪提学广东欲往谒陈文恭于新会安人出所手成二币上端仪将之曰此妇所自治非虚物也及端仪没于官同官悯其贫有欲其粥生徒以治具者安人曰如之何其贼人之子以羞其夫也宋虽贫乏可家于丧耶　　宋儒母杨氏
按永年县志杨氏举人宋儒嫡母氏天性慈仁生子杰妾赵氏生儒杨爱之如己出杰娶王氏夫妇并忌儒害之百端杨曲为防护无顷刻离左右儒得全后杰官于闽全家客死儒倾己产扶柩归葬忘其宿怨杨氏所教也　　王邵妻郭氏
按保德州志郭氏翰林院简讨王邵妻崇祯戊辰流贼王嘉印据府谷窥保德邵同州人死守氏脱簪珥犒师又尝倾奁命子建永济桥　　韩彰继室李氏
按阳曲县志李氏推官韩彰继妻彰先娶张氏生子绍继娶李生子纮李氏遇绍有恩凡衣服饮食先绍后纮遇绍之子女亦加于纮纮微见愠氏叱曰若有母而彼无母欲使我作闵氏妇耶恩养始终不衰后纮登进士两典州郡　　李时春妻赵氏
按延庆州志赵氏李时春妻无子劝夫娶妾生子抚育教读如己出母亡浼夫筑小室迎父供养问寝食不懈里人称贤　　余开妻刘氏
按武昌府志刘氏蒲圻人余开妻少归余奉翁姑极孝性严静足不逾阃辛勤操作佐夫成进士及官京师温凊一委于氏尝撙节簠簋远致京师以勖夫清节　　申在廷妻蒋氏
按祁阳县志蒋氏祁阳申大参在廷妻砀山尉应春女春幼识大参为宁馨许聘焉及归不惜所有厚其奁蒋生不解人世穷苦事及为妇卸簪珥却绮罗从姑亲井夜篝灯伴作饥寒不告明年小姑归妺期迫力不能办奁蒋曰妇嫁未一年诸所需皆备可用以遣妺廷曰非所冀也蒋嗔曰夫知为妺乎固妾姑也诸妆饰服玩卮盂鞶橐一无吝宗党称焉伯姒亡儿女茕茕蒋育之逾己出衣食悉周之廷应试蒋为剖路费伯再聘会廷第得坊金始为毕娶蒋十年中馈翁姑妯娌童仆亲邻知与不知咸称赵孝妇及卒亲□无不凄恻后廷为贵阳考成以覃恩赠恭人　　申在廷继室赵氏按祁阳县志赵氏大参申在廷继室封恭人在廷少艰于嗣前妻蒋生子不育长女适邓登云及蒋没赵犹及事翁姑孝养备至生子翥翼妾梅氏生子某未周赵复生翃梅所生子不育即就乳翃赵尤怜之越二年梅生翀赵育之过于己子赵相夫中馈苹蘩不辞劳勚偶晨割豚作肉饼翀问曰母割阿堵物痛乎母曰痴儿几上肉何痛翀复问割人必痛何也母曰生人非死肉比赵以语廷廷大奇之赵以诸子渐长夫性狷介禄薄恐累清操自引身归田勤俭撑持延师教子廷以是无内顾忧及出守贵阳廷欲不往赵劝之往谓曰尝闻君言王阳孝子王尊忠臣今何畏而逃位遂起相夫宦贵阳廷知黔事将不靖固遣赵归赵每西向啼曰吾幸脱罗剎鬼国如夫子何赵育四子皆克家长翥明经次翼次翃由邑庠入国学晚得翀成进士捧檄为母寿女一适贡士曾三春赵年八十余姻党称之　　史书昌妻闵氏
按饶州府志闵氏史书昌妻诸生闵翼明女也翼明理学名儒持躬端肃故闵氏幼娴礼仪言笑无苟年十五适书昌事姑惟谨姑病坐卧不离以孝闻夫妇相敬如宾恒以德业相迪书昌学笃行修良由闵之内助昌没抚诸孤以严燃膏继晷督课不少懈后子登第官翰苑即驰书都下曰汝受史职毋以七寸管蔑人后改授谏垣假归复诫曰汝为言官毋以三寸舌陷人皆赫然典策语晚膺象服之荣而俭约不殊寒素平生戒杀造次言动必循古礼寿八十乃卒　　朱翊我妻于氏按饶州府志于氏朱翊我妻及笄归我我世禄之家氏勤执女红事姑以孝闻姑疾躬侍汤药及卒啜粥饮水尽哀居家严整教二子各授一经皆克驰声艺苑后遭兵荒二子相继死履困如亨人称贤母　　孔一望继室濮阳氏按高淳县志濮阳氏诸生孔一望继室事姑尽孝抚前室遗孤应长若己出己生应丛应震衣食不使先兄及析产长腴而丛震瘠年八十一子孙林林焉　　戴新妻汪氏按婺源县志汪氏名爱容莒径人清华庠生戴新妻新恂恂长者不慕浮华氏亦甘淡泊无愠新以为得贤助也生子思孝方童龄氏教督若严师卒能立名砥节为世儒宗氏没后思孝终身哀慕尝肄业于云岩之翠微轩灯残睡熟山房火发几及其身梦母起之而免每遭厄难母辄示灵异　　刘若实妻阮氏
按安庆府志阮氏怀宁人鸿胪丞刘若实妻父邵武守自华祷岳而生婉娩贞静少通论语孝经凡内典过目即能暗诵父手较书甚多氏罔勿读微言大义契若夙闻及既长适刘恪祇勤俭上承舅姑旁及娣姒下抚甥侄咸悦而安焉尝侍若实读性理曰太极图是无字楞严西铭是减字华严父闻之以为得己所未发性恺恻视奴婢如儿女终身不形怒色至老犹躬自除地常引陶渊明训子之言曰此亦人子也可善视之家不畜猫每曰人穷则窃鼠穷则啮非得已也诸室内俱备□以饲鼠其性固如此　　吴檄妻陆氏
按桐城县志陆氏参政吴檄妻俭而有礼子自峒举孝廉邑令馈白金十两陆问出里甲否答曰分禄乃许受之自峒豋第陆已封淑人年七十朝夕进见肃若朝典诸妇虽苍艾犹侍侧焉　　盛可藩妻吴氏
按桐城县志吴氏户部郎盛可藩妻通政吴自峒女温柔淑慎平居不妄语笑佐可藩主计通州代牙筹至漏尽不倦里人以为贤年七十余卒　　张冲妻叶氏
按长洲县志叶氏吴江汾湖世族张冲妻冲无子劝冲纳良淑广嗣得武林许氏举三子一女叶亲育之怀抱胜于所生遇微恙辄焦劳为废饮食诸子女不自知非叶出也　　徐本高妻王氏
按松江府志王氏锦衣徐有庆子太子太傅左都督本高妻太仓大学士文肃公锡爵女孙编修衡女也性敏毅嗜书史能明大义其内斋尝书一联云金闺文作市玉匣气成虹及从本高宦京师一切奏章文牒咸经手裁天启中逆奄秉政金吾竞奔其门有欲于驯象所建奄生祠氏闻谓本高曰此真冰山也不可遂以地隘拒之奄怒削职罢归夫妻怡然就道崇祯初召本高还掌镇抚司印管街道厅晋太子太傅左都督氏封一品夫人所得俸薪辄劝本高散赡族人曰同为宗祖之裔我家以冢子袭职邀荣何可不使长幼诸从辈均被皇恩也自是岁以为常年四十六卒　　欧阳精妻孔氏
按萧县志孔氏昭女欧阳精妻年四十无子劝夫纳媵生子以延宗祀夫迟疑未决遂毅然捐钗钏衣物为之欧阳氏赖以不绝　　冒起宗妻马氏
按如皋县志马氏宪副冒起宗妻幼内则晓大义年十七归宗事祖姑沙氏曲得其欢沙病革氏衣不解带为之调汤药濯厕牏百余日不倦事舅姑亦如之人咸称孝妇宗由行人迁南考功出为兖西高肇衡永道所至皆廉洁氏实佐理之及监左宁南军于襄阳时献贼张甚襄汉阽危或讽之以病辞氏不可曰君素以忠贞自矢奈何为苟免计乎叱驭行至军殚力王事逾年得请归氏相与抚松采药终其身及宗没抚育幼子益加爱养年八十有七无疾而逝子襄奉母不仕称纯孝　　李长策妻徐氏
按高邮州志徐氏孝廉春之孙女鸿胪李长策妻长策为文定公之曾孙有孀母在堂氏相夫孝姑晨昏不少怠姑疾危刲股吁天愿减己筭十五年以益姑疾旋愈后姑没恰符其祷州守旌之长策中年无嗣氏自捐簪珥为置妾生顾复不啻已出及生子保抱亦如之后子补弟子员孙列贤书氏年五十有八而卒　　汤本妻蔡氏
按泗州志蔡氏名淑敬州人汤本妻夫乏嗣为置妾生一子二女蔡抚之如己出子民苏亦以孝闻　　戚伸妻萧氏按泗州志萧氏户部戚伸妻伸微时读书圣人山氏操井臼事姑尽孝不以米盐累夫多行阴骘建修寺桥乐施予有负逋者贫不能偿悉迁其券以夫贵封安人年七十卒　　张泰妻斯氏
按山阴县志斯氏儒士张泰妻事翁姑以孝闻翁病割股作糜以进病遂愈姑病亦然生一男遂染疯痫私念翁姑年老一子孤危为夫纳一侧室生子以自慰里人莫不贤之钱象坤志其墓曰山有时颓川有时竭惟儒人之精诚亘千年而不灭　　丁令金妻瞿氏
按萧山县志瞿氏诸生瞿京女年十七归儒士丁令金金患痫疾时怒击人家人多避匿独氏遭棰楚至伤肢碎首不去母念女令氏归宁氏泣谢不从逾三十载抚子绍会辈皆成立乡族贤之　　邵琳妻李氏
按余姚县志李氏崇祯己卯举人邵琳妻琳出贵胄性嗜学不问生产常远馆于外李氏孝养舅姑备极艰苦课子悉中绳墨及琳贡络纬萧然力勤如故　　施尧佐妻童氏按缙云县志童氏衡阳令施尧佐妻孝谨仁慈闾里颂德年八十子孙志其事实有淑世徽音录邑令项施震序之　　许丕显妻崔氏
按海盐县志崔氏赠知县许丕显妻都督佥事天赐女也性慈淑抚前妻子翰如己子翁士奇官布政性严重崔善承无迕佐丕显读书昼夜同攻苦丕显性卞急崔每事弥缝之臧获莫不感德士奇与父相继没家衅纷纭崔镇静不动声色诸侮以戢教所生子全临甚严师友厚其供亿力勖成之全临登第任昌邑令覃恩赠母孺人　　夏迪母李氏
按天台县志李氏海宁人山阴教官李仲虞女左参政夏迪母也课子力学举于乡官大理李曰积德可以裕后操人生死柄可不惧耶因戒勿苛刻迪升河南左参政归省李曰尔荷国恩归为亲荣而尔父不及见也大丈夫以忠为孝诚能立身扬名以显其亲孝莫加焉后迪所至茂树政绩为时名卿母教也　　金玉章继室钦氏按长兴县志钦氏沛之女太学生金玉章继室玉章冤系囹圄氏内综家事外御敌侮事舅姑以礼祭祀必诚训子及孙俱列胶序宗党群从岁时修谒靡不俨如大宾奉母徐氏极孝年近古稀滫瀡问遗距始嫁如一事闻表其门　　洪溱妻叶氏
按闽书叶氏洪溱妻侍郎朝选母也嫁时舅已没独　闺淑部列传二
　　后梁
　　李讲肃妻张氏
按洛阳旧闻记太子少师李公讲肃唐末西京留守齐王张全义贵盛兼镇河阳李公自雍之梁齐王见之爱其俊异以女妻之即贤懿夫人所生王之适女也数岁而亡又以宅姬所生之女妻之虽非贤懿所出以其聪敏多伎艺王与贤懿惜怜之过于其姊音乐女工无不臻妙又知书容止迨神仙中人也性贤明有礼节自幼至老无惰容夫贵封清和郡夫人治家甚严大畜姬仆且众与夫别院李公院姬妾数十人夫人亦数十人潜令伺夫院中如姬妾稍忤夫指顾则召而挞之择美少者侍之每夫生日必先畜童女晓音律者盛饰珠翠绮绣因捧觞祝寿并服玩物同献之夫或辞以婢妾众多即复择其常者归已院执事稍久者嫁之夫入朝将归具裙帔候之于中堂之前侧令小苍头探之既接见如宾礼夫若困倦则一见便退归如相见稍从容令动乐迎引归夫入院备酒果时新物多语及前代事夫爱而惮之未尝敢失色于前李公尝将命制置安邑解县两池盐利既至值戍卒窃发为乱公乘机许以正库钱十万贯为赏止罪其元恶者乱兵由是散去戮其同恶者数十人人心顿安当时用事者一人素与公通家求洛中一樱桃园不与因而有隙常欲中伤之因是密上言曰李某擅盗用官库物以买名欲求不次之赏于是乃命台官就鞠之狱甚急夫人闻之乘步辇直诣朝门俟执权者出趋并于路侧须臾叩马声甚厉且诉且泣援引古今宠辱祸福成败可验者数事哀怨凄苦左右闻者咸感动时当路者惭悔甚即回马入朝非时请对曲为谕雪之且言有妻张氏即齐王之女诣臣马前号诉时王闻之骇愕曰如是贤夫人乎即命驰驿出之李公由是免祸至晋朝北戎降王东丹王非命而死李公受命护东丹丧柩归北公既归私第忧沮不知其计止于外厅独坐久之夫人讶夫如是命侍人请入谓李公曰有不称意差使乎夫默然泣下曰某已老男女又幼又涕泣哽噎未及再言夫人曰得毋使绝域乎若然不当效儿女辈啼泣李公收泣曰今奉命北使归东丹丧东丹朝廷密害之北戎已知矣某不惮远役念此去必不还矣夫人曰不然为君计者戎王贪利某房内珠金等可得数十万尽以送行厚赂其戎王左右及献戎主万全必归非惟速归兼恐厚得回礼李公如其言到蕃国赂其左右尽其所有以献君臣果大喜命速遣公回赐名马百余匹别赐驼马百余头衣服器皿称是复命不敢留悉进之由是迁官赐赉甚厚夫人之力也先是赵思绾在永兴时使王赴款思绾主蓝田副镇有罪已发李公时为环卫将兼雍耀三白渠使雍耀庄宅使节度副使权将军事护而脱之来谢于李公公归宅夫人诘之曰赵思绾庸贱人公何以免其过既来谢又何必见之乎曰某比不言夫人问须言之思绾者虽贱类审观其状貌真乱臣贼子恨位下未有朕迹不然除去之可也夫人曰既不能除去何妨以小惠啖之无使衔怨自后夫人密遣人令思绾之妻来参夫人厚以衣物赐之前后与钱物甚多及汉朝公以上将军告老归雍未久思绾过雍遂闭门据雍城叛衣冠之族遭涂炭者众公全家免祸终以计劝思绾纳款遂拔雍城周祖素知公名与之归叛改官致仕于洛亦夫人之力也妇人之□财与妒忌悉常态也故以不妒忌□财者为难况非治世叩马面数权贵迭陈古昔陷害良善祸不旋踵将必见报应虽丈夫负胆气轻生者亦惮为之况妇人女子者与不独雪夫罪而能免全家之祸则昔之举案齐眉如宾者何人哉不其贤乎与夫饰粉黛弄眉首蛊惑其夫窃鱼轩之贵者岂同日而道哉夫人事迹可为女训母仪者甚多余聊举其殊尢者纪之于篇俾其令名千载之后不磨耳　　宋
　　苏易简母薛氏
按宋史苏易简传易简由知制诰入为学士年未满三十以亲老急于进用因亟言时政阙失遂参大政蜀人何光逢易简父之执友尝任县令坐赂削籍流寓京师会易简典贡院光逢代人充试以取赀易简于稠人中屏出之光逢遂造谤书斥言朝廷事且讥易简易简得其书以闻逮捕光逢狱且坐弃市易简以杀光逢非其意居常怏怏母薛氏以杀父执切责之易简泣曰不谓及此易简罪也及易简参知政事召薛氏入禁中赐冠帔命坐问曰何以教子成此令器对曰幼则束以礼让长则教以诗书上顾左右曰真孟母也　　种放母
按宋史隐逸种放传放独与母俱隐终南豹林谷之东明峰以讲习为业从学者众得束修以养母得辟谷术淳化三年诏使召之母恚曰尝劝汝勿聚徒讲学身既隐矣何用文为果为人知而不得安处我将弃汝入穷山矣放遂称疾不起母尽取笔墨焚之与放转居穷僻人迹罕至太宗嘉其节谅京兆赐以缗钱使养母不夺其志有司岁时存问咸平元年母卒帝诏赐钱三百万帛三十匹米三十斛助丧　　蒋至母张氏
按临海县志张氏蒋至母至家居教授张年八十手录经典以助之祥符六年至举德行授台州助教诏赐其母帛　　毕士安继母
按宋史毕士安传士安字仁叟代州云中人少好学事继母祝氏以孝闻祝氏曰学必求良师友乃与如宋又如郑得杨璞韩丕刘锡为友因为郑人　　陈质妻丁氏
按苏州府志丁氏晋公谓之妹陈质妻博士之奇母也谓欲官二甥丁固辞俾自学以德进谓然称叹之奇兄弟继登科封长安县君胡瑗着丁氏贤惠录苏舜钦书之里人张绅世与陈旧其妇而殁丁襁其婴儿归付乳媪亲加抚视能言而还之谓既南谪家日沦困有侄孙女幼孤丁训养甚厚及归冯氏子妇式淑甚宜其家知州黄宗旦闻之曰兹事可书于史赠孝感郡太君　　陈世卿妻罗氏
按延平府志罗氏沙县人秘书少监陈世卿妻有贤行事祖姑萧氏顺焉诸妣慕其所为皆称孝妇经纪内治至老不懈世卿行治劳烈称天下有施于后世其子孙蕃衍能中其家法者由氏善相善教封仙游县太君卒王荆公为铭墓　　万寿县君徐氏
按畿辅通志万寿县君徐氏静海人天章阁待制施昌言妻氏七岁丧母哀甚欲自投水火为父兄抱持而止事继母以孝闻归施氏事姑谨纫缝烹饪必饬早暮寒暑饮食必时姑亡哀毁得疾逾年而后能起教五男一女不以爱故弛其劳遇外内婚姻宗族有礼而待妾媵仆婢甚恩既没咸悲哀思之　　长安郡太君卢氏
按仙游县志长安郡太君卢氏蔡公琇妻端明襄母端明为讲读时仁宗遇之甚厚尝曰有子如此其母之贤可知赐冠帔以宠之万安桥之建皆端明奉母意成之　　任氏二女
按墨庄漫录任梦臣任四川路提点刑狱以廉节称卧病不起家四壁立二女贤甚赵清献公守成都率僚属以俸助之二女辞不受力拒之云岂敢以此污先君之清德赵倅成伯笃意勉之遂纳于公宇之东庑既行以元物若干榜于门壁付之守御吏无毫发所损二女之洁如此文章议论士夫所不逮后数年清献皆为子侄娶之　　章惇妻张氏
按宋史章惇传惇妻张氏甚贤惇之入相也张病且死属之曰君作相幸勿报怨既亡惇语陈瓘曰悼亡不堪奈何瓘曰与其悲伤无益曷若念其临绝之言惇无以对　　王平妻曾氏
按闽书金华县君曾氏曾会女嫁候官御史王平生子五人回向固同囧皆有学行向囧尢有文身皆在隐约而声震天下县君受养于京师鲁公方当国县君处弥约及回向固同皆早世人谓不堪县君能自广以礼未尝乱志教养子孙至男有立女有归　　檀妇乐氏按建德县志乐氏建德人曾祖度祖褒父伦世习进士业皆未仕父没尤少氏年二十二适檀某方其在母家事寡母以孝闻及归檀事舅姑及夫恭顺勤俭接内外宗族敬而有礼同居异室之孤女未知女红之事孜孜教导未尝少懈纫缝烹□身亲之不言劳夫亡号泣曰舅姑老诸子尚幼奈何承上御下愈恭而和治诸子尤严而诲勉必于文学故诸子皆不失为善士所生五男一女宗益为通直郎宗孟宗杰宗元宗哲皆为进士而宗杰早亡女适进士章康国诸孙男十一人儒佾伟伸价俅仲倬仔伋多以力学为务孙女六人曾孙男女五人俱幼以子禄封永宁县太君年七十有四以元佑八年四月卒于家绍圣元年十一月葬于本县桃源之步头山平居好诵佛经于物无所玩于财无所蓄有淑行有令名母之贤德久而益着　　李之仪妻胡氏
按太平府志胡氏名淑修字文柔晋陵李之仪妻侍郎胡宿女也仪仕编修以撰范纯仁遗表蔡京系之狱淑修兼程至京僦居馈食仪有纯仁手创稿寄姻家畏京不敢发淑修谒之赂其童得贮处入门破箧得所证以出之仪因得南迁后召还编管太平州遂家焉苏轼遗书之仪曰行年坎坷赖鱼轩贤淑曲为顺适不然人生宁复有佳味乎淑修纯孝蔬食读书葬亲云山躬负土泪落枯枝复生尝从祖母入见柔仪殿光献太后拊之曰是读书能文之女乎后御宣德门观灯淑修适侍赐冠帔　　上谷郡君侯夫人
按程颐上谷郡君家传先妣夫人姓侯氏太原盂县人行第二世为河东大姓曾祖元嵩当五代之乱以武勇闻刘氏偏据日锡土于乌河川以控寇盗亡其爵位父道济始以儒学中科第官润州丹徒县令赠尚书比部员外郎母福昌郡太君刁氏夫人幼而聪悟过人女功之事无所不能好读书史博知古今成败丹徒君爱之过于子每以政事问之所言雅合其意常叹曰恨汝非男子七八岁时常教以古诗曰女子不夜出夜出秉明烛自是日暮则不复出房合刁夫人素有风厥之疾多夜作不知人者久之夫人涕泣扶持常连夕不寐年十九归于我事舅姑以孝谨称与先公相待如宾客德容之盛内外亲戚无不爱敬众人游观之所往往舍所观而观夫人先公赖其内助礼敬尤至而夫人谦顺自牧虽小事未尝专必禀而后行仁恕宽厚抚爱诸庶不异己出从叔幼姑夫人存视常均己子治家有法不严而整不喜笞扑奴婢视小臧获如儿女诸子或加呵责必戒之曰贵贱虽殊人则一也汝如是大时能为此事否道路遗弃小儿屡取养之有小商出未还而其妻死儿女散逐人去惟幼者始三岁人所不取夫人惧其必死使抱以归时聚甚众人皆有不欲之色乃别籴以食之其父归谢曰幸蒙收养得全其生愿以为献夫人曰我本以待汝归非欲之也好为药饵以济病者尝大寒有负炭而撽者家人欲呼之夫人止曰慎勿为此胜则贫者困矣先公凡有所怒必为之宽解唯诸儿有过则不掩也常曰子之所以不肖者由母蔽其过而父不知也夫人男子六人所存唯二其爱慈可谓至矣然于教之之道不少绝也纔数岁行而或踣家人走前扶抱恐其惊啼夫人未尝不呵责曰汝若安徐宁至踣乎饮食尝置之坐侧尝食絮羹皆叱止之曰幼求称欲长当如何虽使令辈不得以恶言骂詈之故颐兄弟平生于饮食衣服无所择不能恶言詈人非性然也教之使然也与人争忿虽直不右曰患其不能屈不患其不能伸及稍长常使从善师友游虽居贫或欲延客则善而为之具其教女常以曹大家女戒之常教告家人曰见人善则当如己善必共成之视他物如己物必加爱之先公罢尉庐陵赴调寓居历阳会叔父亦解掾毗陵聚口甚众储备不足夫人经营转易得不困乏先公归问其所为叹曰良转运使才也所居之处邻妇里姥皆愿为之用虽劳不怨始寓丹阳僦葛氏舍以居守舍王氏翁姥庸狡前后居者无不苦之夫人待之有道遂反柔良及迁去王姥涕恋不已夫人安于贫约服用俭素观亲戚间纷华相尚如无所见少女方数岁忽失所在乳姥□悲泣叫号夫人骂止之曰在当求得苟亡失矣汝如是将何为在庐陵时公宇多怪家人告曰物弄扇夫人曰热尔又曰物击鼓夫人曰有槌乎可与之后家人不复敢言怪怪亦不复有遂获安居夫人有知人之鉴姜应明者中神童第人竞观之夫人曰非远器也后果以罪废颐兄弟幼时夫人勉之读书因书笺帖上曰我惜勤读书儿又并书二行前曰殿前及第程延寿先兄幼时名也次曰处士及先兄登第颐以不才罢应科举方悟夫人知于童中矣宝藏手泽使后世子孙知夫人之精鉴夫人好文而不为辞章见世之妇女以文章笔札传于人者深以为非平生所为诗不过三二篇皆不存独记在历阳时先公觐亲河朔夜闻鸣雁至为诗曰何处惊飞起雍雍过草堂早是愁无寐忽闻意转伤良人沙塞外羇妾守空房欲寄回文信谁能付汝将读史见奸邪逆乱之事常掩卷愤叹见忠孝节义之士则钦慕不已常称唐太宗得御戎之道其识虑高远有英雄之气夫人之弟可世称名儒才智甚高常自谓不如夫人夫人自少多病好方饵修养之术甚效从先公官岭外偶迎凉露寝遂中瘴疠及北归道中疾革召医视□曰可治谓二子曰绐尔也未终前一日命颐曰今日百五为我祀父母明年不复祀矣夫人以景德元年甲辰十月十三日生于太原皇佑四年壬辰二月二十八日终于江宁享年四十九始封寿安县君追封上谷郡君　　吕希哲母
按河南府志吕希哲母申国夫人正献公之元配也性严有法教希哲事事循蹈规矩甫十岁祁寒盛暑侍立终日不命之坐不敢坐日必冠带见长者在父母长者之侧不得去巾袜衣服无令入肆市郑卫之音未尝一经于耳不正之书非礼之色未尝一接于目教诲之严如此故希哲德器大异于人　　郑绛妻钱氏
按苏州府志钱氏广陵王元女孙幼秀悟适吏部郎郑绛姑性严钱侍起居惟谨姑疾尝药不解衣者半年绛贫赴官陕右不能具行装其姊自京师持赠金币钱谢而归之曰身受姊赐固可何以全吾夫之廉乎靖康初卒　　陈宴妻丘氏
按宁德县志丘氏榕轩陈宴妻性慈孝姑尝病笃丘刺血写经以祈庇佑姑果感梦而愈平生轻财好义每给食以施囚徒初建寇叶侬以犯私盐系尉司日久稔知丘之贤孝建炎间侬寇县境戒其徒曰勿惊动孝妇丘氏勿焚荡其家产勿诛戮其亲属古田杉洋有避寇者闻之奔依丘以居赖以全活县西一带免罹兵火者皆丘之庇其后孙言应元应俱登科以为丘氏贤孝之报　　吴夫人
按闽书吴夫人者胡安国母仙州居士羡门之女也幼通诗书皆能析其大义既归胡克尽妇道姑余太君老得末疾寝食盥栉皆待人夫人侍膳问衣委身同起卧者垂十载及没足屈不伸宗长欲以羌夷法举葬夫人泣曰姑不得以全体归地下吾当与俱默祷于神以手徐摩顷之姑足遂伸安国稍能言即遣就外傅且戒不得归归及信宿乃遣之学宗人曰儿弱少休之夫人曰休正在此安国自是感奋力学未冠遂预计偕迨罢归宗人为惋惜夫人独喜因语之曰儿学短浅使亟窃名第必惰且骄难远大期也安国既登第复好奕夫人责之曰业止一第耶安国遂禁奕终身已典教荆州以事数忤守夫人曰人贵德义耳不贵以气凌人安国益自饬励母教居多焉　　石龟山妻王氏按江津县志石龟山先生晚节不事事放怀文酒而家帑源源实夫人王氏之力夫人系出古井世有种德冲粹闲雅笑不苟发甚明敏有颖迈翁云笃爱之闻龟山名许配焉龟山本眉之书台石氏家法凛然夫人既归举动有礼苹藻修洁若素处其教者龟山所生母刘性尤严峻毫发不可犯夫人怡颜下气朝夕顺事得其欢心中外族党恩意融溢一乡士远游偶毙于或人之门人皆归咎于或其家几不能自辨龟山为之营救卒免其冤又有议其家出金者乡士还欲诉之官夫人毅然出金偿之龟山益高其义龟山先夫人八年卒夫人植其门户愈加撙节毕龟山丧事丰俭适宜闺庭肃然虽群□甥侄不得亟见迎送不逾阃常炉香茗□澹如也淳熙丁未乙卯丙子染疾而终享年五十有二　　饶干母吕氏
按建宁府志饶干母父希说中进士第刚介不苟合晚令剑浦以卒吕生而愿□不妄戏笑未笄失母剑浦俾治家事抚弟妹如成人寻以归邵武饶伟事舅姑甚得其欢及既生干中岁而寡无何剑浦及舅漳州府君皆卒而姑氏固前没家无厚积诸叔妹皆未立吕持守门户奉承宾祭和辑上下内外斩斩其出纳用度具有籍记虽龠合分寸无遗漏命干就学必时程其术业谨其出入交游未尝借颜色干亦孝谨敦实能自力学问中淳熙进士　　朱松妻祝氏
按建宁府志祝氏朱松妻逮事舅姑孝谨笃至松卒子熹年十有四祝辛勤抚教俾知所尚熹贫病困蹙人所不堪而祝处之怡然　　虞道永
按建宁府志虞道永字无尽建阳人江锜妻本刘氏女其父处士棐同产有适虞恫者自幼而爱之携以归鞠于虞因冒其姓少长聪明识义理往来两家爱敬曲尽长归锜入门时舅姑年皆甚高礼法峻整道永左右无违凡调胹烹饪之事既躬服其劳而薪火之节亦必谨候视务为敏给称微指既进馈退屏侧立踧踖以听唯恐少不中度或阴储馔备更索虽在乱离乏绝中亦必多方营致锜仕宣教郎没时诸子皆幼道永以礼法持门户锜从官时先畴之入恣兄弟衣食无所问既没命诸子悉推与之虞恫老且失子道永归养益谨送其终哀戚甚不沐浴盐酪者三年性喜观书读易论语得其大意下至练养医药卜筮术数无不通晓平居处事详练甚密与人言必以孝悌忠信晚学浮屠法屏簪珥却酒肉布衣蔬食以终其身淳熙庆寿恩当得封诸子言于有司将上状道永闻曰吾已弃人间事何此为且命而不谢是为欺君吾敢安乎竟留不上　　周瑄妻陈氏
按建宁府志陈氏周瑄妻建阳人父安世强学博闻尝立义斋县南从学甚众陈少丧其亲哀慕不懈及嫁亦不逮舅姑而岁时烝享执事必亲讫事常呜咽流涕晚好浮屠法得其大旨遂不复问家事恶衣菲食逾二十年而忧人之忧赈其厄穷病苦虽极力不倦子明仲举进士知光泽县　　黄崇妻游氏
按朱熹建安郡夫人游氏墓志铭有宋建安郡夫人游氏右宣义郎致仕赠金紫光禄大夫邵武黄公讳崇之妻而子端明殿学士讳中台州使君讳章之所追爵也世为建州建阳县长平里人曾祖正卿祖希古父仪皆不仕而有隐德乡里推长者夫人资禀静淑族母阮氏妇德为女师夫人幼尝学焉爱班昭女训通其大义至他组纫笔札之艺皆不待刻意而能辄过人早孤其母钟爱之以归光禄公事舅姑承祭祀勤肃不懈舅喜宾客佳辰令节亲旧满门夫人供馈唯谨未尝顷刻自逸以委劳于娣姒也姑性严诸妇侍旁有二十年不命坐者夫人独能顺适其意盥栉温凊略无遗阙姑有疾非夫人进药不尝每指以为诸妇模楷遭舅丧光禄公素贫昆弟相顾谋鬻田以葬夫人曰毋隳尔先业退斥橐中装以奉其役以故光禄公得以不烦于众而襄大事光禄公为人诚□庄重夫人以柔顺坚正佐之相敬如宾谋无不协其遇族姻谦谨有礼乐道其善而不喜闻其过至其贫困则赒之必尽其力日以女训及他经言以自箴警亦颇信尚浮屠法娠未娩则必端居静室焚香读儒佛书不疾呼不怒视曰此古人胎教法也故其子生皆贤才而夫人所以教之者又甚至稍能言则置膝上授以诗书少长即为迎师择友教诏谆悉从兄御史某学于河南程氏行业淳懿为学者所宗夫人每语诸子曰视乃舅而师法之足以为良士矣绍兴壬子四月二十三日以疾卒病革光禄公泣视之夫人曰生死聚如夜旦然何以戚戚为哉于时年五十有几二子同举进士而端明公实以第几名赐第其后侍从两朝出入二十余年忠言直谏老而益壮退居于乡天子闵劳以事常遣信使驰书就而问之其忠孝大节固已伟然而其言无巨细又皆可纪人以为夫人之遗教也台州亦以治行精敏议论慨慷有闻于时二公前后凡逢庆恩得追荣其母至今封里人艳之　　任贤臣妻王氏
按朱熹宜人王氏墓志铭右朝请大夫任公贤臣之妻宜人王氏明州慈溪县人故朝奉大夫中书门下检正诸房公事讳庭秀之女年十七归任氏任氏世为眉山人后徙蔡氏靖康之乱朝请昆弟迨其母魏国太夫人奔走南渡生理萧然宜人嫁时装甚厚尽捐以佐朝夕之用事太夫人尽爱敬甘旨无缺供无故未尝辄去左右遇有疾衣不解带粥药尝而后进伉俪相敬如宾所以辅佐之者甚至朝请尝通守武昌久摄郡事前例摄事者受俸给与诸司问遗往来皆如真太守朝请疑之以语宜人宜人曰异时贫甚宜不聊生亦且至今日矣今幸粗足何以是自污为朝请以为然皆谢不取大夫公历守数郡晚岁奉祠以归或以其精力未衰犹可以复任而宜人深以止足为戒大夫乃不行宜人治家严而有法岁时祭祀先旬月戒具至期斋肃每事必亲虽疾亦强起中馈酒食之事盖终身不以诿人教饬子孙甚严未尝假以颜色而视其饮食时其寒燠皆有条理遇下有恩意然敝衣□亦不妄与既病犹治家事不废中外肃然者十年以淳熙九年十一月三日卒享年若干子男三人璜宣教郎知江州德化县事玠承务郎知临江军清江县事皆先卒璋迪功郎袁州万载县丞女一人适通直郎通判容州程说之孙男七人希夷举进士调迪功郎建宁主簿图南迪功郎严州建德县尉斗南应南鹏南抟南女三人璋希夷将以十年七月某日奉宜人之柩葬于邵武军邵武县长乐之原　　王德甫妻余氏按南昌郡乘余氏丰城王德甫妻德甫以讼倾赀欲改嫁之余泣曰温饱而留窭而去可乎一妇二夫去将安之卒辛苦以供薪米至乏绝不以干人居二十年行未尝出阈咸淳中县令嘉其贤赐之粟帛　　贺戭妻聂氏按永宁州志聂氏贺戭妻事舅姑以孝闻戭笃行苦节不仕亲族语氏使劝戭氏曰吾不德无以助君子矧敢强其所不欲以累其高哉　　黄堂妻俞氏
按赣州府志俞氏赠祠部郎黄堂之妻宪副大节之母也俞氏生贵族幼随父宦邸父口授以书辄通大义年十五为新妇即能顺适舅姑意内外事罔不周给舅姑喜曰吾儿系独子且孱今得良内助吾二人无忧矣已而再免身俱不育则从臾纳妾堂谓妇少方屡孕姑待之俞氏不谓然亟为置妾陆年尚未及笄也寻生子未几而子母俱殒又为更置妾姚舅患迵风姑患乳痈皆奇疾时堂为诸生忧迷不知所出俞氏代秉家政供修药饵朝夕舅姑侧姑痈溃腥秽不可近俞侍若弗闻湔涤傅药三年如一日舅先姑五月卒姑继之周旋两丧拮据佐夫不逮舅没时呼天祝孝妇产佳儿以报自后俞连举二男子姚已先举子比再举子而姚卒俞子之如己子分产亦如之日惟督次子大节学晚见大节成进士及大节告归省久之未有行意俞趋之曰奈何以老妇故忘君恩比拜博士甫三月而俞卒初赠孺人覃恩加赠安人　　刘宰继室梁氏按金坛县志梁氏太常丞刘宰继室世居处之丽水父为吏部侍郎笄而择配贵胄争委禽焉母吴问所愿不对屡问之曰吾视诸贵豪子怙势以凌物殖货以自丰岂能有远志无宁归寒士耳父闻异之属张敏则择□敏则谓无逾宰者遂以妻宰宰时调仪真法曹仪真俸禄皆脱粟由掾属以上例责之仓吏俾易精凿宰不可斗籴以奉亲与家人粝食梁乍去膏粱即甘之宰兄投笔从军获戾于父绝不复归纳妇军中生一女二子宰官江宁时已归其长子至仪真又取归其次子梁抚之如子衣服皆手自缝纫女长嫁之如己出及侍郎来总军饷兄犹未去赤籍宰父卒始奉兄嫂以归妯娌情谊有加宰前妇陶贤而夭梁诵其人未尝不欷歔流涕器用有存者梁谨视之忌日必躬饬祀事盛服奠馈如姑人共贤之　　王万枢继室蔡氏
按金坛县志蔡氏知吉州王万枢继室裔出莆田蔡忠惠公归王不逮事舅姑遇忌日斋戒奉荐奠悲戚竟日苹藻必亲晚岁子妇满前或请授之蔡曰是不可以老故懈奉枢元配范氏之祭亦甚谨长女及子适逢皆范出抚之如己子万枢有畏友曰赵善择为湖州录事参军清介直谅蔡尝以过从之疏数验万枢德业之进否而进规焉　　孙庭臣妻施氏
按武进县志施氏晋陵孙中奉庭臣妻尝书守身二字勉夫后臣第进士母庐陵郡君年九十余氏奉养备至内外数百指鸣鼓会食五从同炊郡以事闻诏封仁寿县君仍赐冠帔　　王木叔妻何氏
按温州府志何氏王木叔妻永嘉人苦力佐夫起家木叔既通籍氏语之曰子为官人贵显矣奈子之弟妹贫寒何橐有余资久蓄安用遂尽散之已又劝以先世田尽畀于季及卒王绰为立传　　黄友母郑氏
按温州府志郑氏平阳黄友母贤而有学友年十五在京师郑寄诗勉之中有云经史多淹贯德业加磨琢京国繁华地人心险丘壑切切遵予言勿为外物烁友卒成名　　莫子纯母虞氏
按绍兴府志莫子纯母余姚虞氏女幼习诗书既归莫力任操作昼夜无所厌而高笔雅韵常在事外夫死焚约弃责趣其子子纯学子纯发解南宫及廷试俱第一后子纯连补外夫人无愠容常曰吾忧吾儿不及古人他复何觊　　胡宗伋妻莫氏
按绍兴府志莫氏胡宗伋妻余姚人读书通经学年逾三十择配未嫁闻宗伋贤许之姑有疾爇臂祈代乡人为作孝妇词宗伋好义能急人莫副之无怠伋尝挈莫就南宫试客久甚困莫以女红助给衣食遭金兵犯阙仓卒南奔伋感疾良苦莫勉之曰丈夫当强志勿自委顿报其弟侄书谓宗伋父子自恨儒生无可报国死生非所论也其引议慷慨类如此后以子沂贵封淑人　　陈孔硕母黄氏
按闽书陈孔硕母黄氏嫁陈衡谨事舅姑抚教诸子孔硕遂以进士中第补婺州户掾黄见其阅具狱必戒曰人命至重毋使有冤闻当笞人戒轻之见其被檄考贡士曰加详焉毋忘汝举子时也初好佛书读诵拜跪终日忘倦一日忽屏不事曰不在是无愧心足矣　　刘愚妻徐氏
按宋史隐逸刘愚传愚字必明衢州龙游人每以隐居学道为乐妻徐氏在家时其母将以嫁姑子之富者徐泣曰为富人妻不愿也遂归于愚居破屋中一事机杼愚尝怀白金归徐怒曰我以子为贤而若是乎亟具归愚出书以示束修得也乃已有梁孟之风焉　　章甫妻沈氏
按闽书沈氏章甫妻经理家事无巨细皆有法甫襟度简远未尝问生事然奋羁旅起家阖门千指有宅以居有田以食悉沈力也自政和以来四方无虞仕进者以攀附为荣而沈每戒其子曰宜安素分远权门盗贼且起无远官贻吾忧诸子仕者谨奉其教卒以无患闻者服其远识　　游酢妻吕氏
按闽书吕氏游酢妻有贤行事舅姑以孝闻友娣姒睦姻族人无间言酢素贫不治生产夫人攻苦食淡克宜其家　　林高妻王氏
按福清县志王氏员外郎林高妻生子□仕集贤校理没诸孙皆幼不能归丧乃栖吴郡氏日夜课诸孙学及长遂多知名曰希曰旦曰邵曰颜皆举进士为宋显宦　　张维妻罗氏
按延平府志罗氏左司郎中张维妻沙县人家法严整年二十二归维事姑孝维故贫未仕将遣其女弟而无赀氏悉出囊中装奉之事维二兄旦暮率诸幼稚以次问起居无一日阙礼子侄就学归沐辄具汤饼会诸娣姒男女语次从容问所学业劳勉诸侄以励其子油油如也姑尝疾氏静夜焚香致祷愿损己寿以延姑年如是者数月姑疾顿差后三年氏一旦暴卒姑哭之恸至老念之不能忘与人言称其孝至泣下氏俭约谦下好礼法有识度嫁时箧中有黪色絺衣忌日辄被以奉祭常所服礼衣横帔如民间法或告以张公且通朝籍盍改用命服氏曰常时何敢服也卒以礼终　　黄中美妻林氏
按延平府志林氏尤溪人赠少师积之女邵武黄中美妻性浑厚静专归中美甚贫处之自若中美贵不改其度事夫女兄如其姑中美没于外归其丧崎岖川陆兵火中五年乃至教子务以忠言直节立其志年九十余神明不衰起居无恙似有道者　　翁福清妻刘氏
按建宁府志刘氏崇安人翁福清妻福清为人友爱刘能宜其家治内井井有规度福清垂没谓刘曰吾兄弟子姓日庶汝约束之毋令异心福清没刘益笃忠信家人岁鬻笋市竹之利必入于刘不敢私蓄一门八十口四世同居　　萧玠妻叶氏
按泰宁县志叶氏祖洽孙女也适萧玠生二子咨申孀居家贫纺绩教子后二子居官洁清有声皆其训也性俭约子贵尤布素纺绩如平时子谏止之氏曰富贵而忘贫贱可乎生平无疾言遽色寿百岁而终　　留元刚母徐氏按永春县志徐氏恭之妻元刚之母为处子时端简有仪归留氏奉丞相无违礼邵阳之贬徐服劳中馈供子妇之职丞相忘其贬焉好观经史见子勤励则喜故子元刚亦登科甲而笃于孝云　　黄彦臣继室崔氏
按龙溪县志崔氏蜀郡人黄彦臣继室也初彦臣取陈氏生七子继娶崔氏生二子凡九子崔氏均爱如一每见诸子必教以忠孝廉勤无为门户羞诸子皆奉承惟谨人谓黄氏诸子皆有成立虽彦臣善教而崔氏内助之功不可没云　　吴与母王氏
按漳浦县志王氏吴与之母也与为怀安令太孺人　闺淑部艺文四
诗

　　周南关睢三章
　周之文王生有圣德又得圣女姒氏以为之配宫　中之人于其始至见其有幽闲贞静之德故作是　诗关关睢鸠在河之洲窈窕淑女君子好逑
兴
也

参差荇菜左右流之窈窕淑女寤寐求之求之不得寤寐思服悠哉悠哉辗转反侧兴
也

参差荇菜左右采之窈窕淑女琴瑟友之参差荇菜左右芼之窕窈淑女钟鼓乐之兴
也

　　葛覃三章
　后妃既成絺绤而追赋其事
葛之覃兮施于中谷维叶萋萋黄鸟于飞集于灌木其鸣喈喈赋
也

葛之覃兮施于中谷维叶莫莫是刈是濩为絺为绤服之无斁赋
也

言告师氏言告言归薄污我私薄澣我衣害澣害否归宁父母赋
也

　　卷耳四章
　后妃以君子不在而思念之故赋此诗
采采卷耳不盈顷筐嗟我怀人置彼周行
赋
也

陟彼崔嵬我马虺隤我姑酌彼金罍维以不永怀赋也

陟彼高冈我马元黄我姑酌彼兕觥维以不永伤赋也

陟彼岨矣我马瘏矣我仆痡矣云何吁矣
赋
也

　　樛木三章
　后妃能逮下而无嫉□之心故众妾乐其德而称　愿之南有樛木葛藟累之乐只君子福履绥之
兴
也

南有樛木葛藟方之乐只君子福履将之
兴
也

南有樛木葛藟萦之乐只君子福履成之
兴
也

　　螽斯三章
　后妃不妒忌而子孙众多故众妾以螽斯之群处　和集而子孙众多比之言其有是德而宜其有是　福也螽斯羽诜诜兮宜尔子孙振振兮
比
也

螽斯羽薨薨兮宜尔子孙绳绳兮
比
也

螽斯羽揖揖兮宜尔子孙蛰蛰兮
比
也

　　桃夭三章
　文王之化自家而国男女以正婚姻以时故诗人　因所见以起兴而叹其女子之贤知其必有以宜　其室家也桃之夭夭灼灼其华之子于归宜其室家
兴
也

桃之夭夭有蕡其实之子于归宜其家室
兴
也

桃之夭夭其叶蓁蓁之子于归宜其家人
兴
也

　　召南鹊巢三章
　南国诸侯被文王之化能正心修身以齐其家其　女子亦被后妃之化而有专静纯一之德故嫁于　诸侯而其家人美之维鹊有巢维鸠居之之子于归百两御之
兴
也

维鹊有巢维鸠方之之子于归百两将之
兴
也

维鹊有巢维鸠盈之之子于归百两成之
兴
也

　　郑风女曰□鸣三章
　此诗人述贤夫妇相警戒之词
女曰□鸣士曰昧旦子兴视夜明星有烂将翱将翔弋凫与雁赋
也

弋言加之与子宜之宜言饮酒与子偕老琴瑟在御莫不静好赋
也

知子之来之杂佩以赠之知子之顺之杂佩以问之知子之好之杂佩以报之赋
也

　　思归引
逸
诗

涓涓流水流于淇兮有怀于卫靡日不思执节不移兮行不诡随坎轲何辜兮离厥茨　　陇西行
乐府
古辞

天上何所有历历种白榆桂树夹道生青龙对道隅凤凰鸣啾啾一母将九雏顾视世间人为乐甚独殊好妇出迎客颜色正敷愉伸腰再拜跪问客平安不请客北堂上坐客毡氍毹清白各异樽酒上正华疏酌酒持与客客言主人持却略再拜跪后然持一杯谈笑未及竟左顾敕中厨促令办粗饭慎莫使稽留废礼送客出盈盈府中趋送客亦不远足不过门枢取妇得如此齐姜亦不如健妇持门户亦胜一丈夫　　同声歌　　　　　　　　　　汉张衡邂逅承际会得充君后房情好新交接恐栗若探汤不才勉自竭贱妾职所当绸缪主中馈奉礼助蒸尝思为莞蒻席在下蔽匡□愿为罗衾帱在上卫风霜洒扫清枕席鞮芬以狄香重户结金扃高下华灯光衣解巾粉卸列图陈枕张素女为我师仪态盈万方众夫所希见天姥教轩皇乐莫斯夜乐没齿焉可忘　　思文八章　　　　　　　　　晋陆云　思文美祁阳也祁阳能明其德刑于寡妻以至于　家邦无思不服亦赖贤妃贞女以成其内教故作　是诗焉思文祁阳祁阳克峻天锡纯嘏宣兹义问德音既烈海外有奋既奋斯音祇敬厥德昭治其家覃及邦国永肇仪刑俾民维则文王在上太姒思齐鲁侯克昌亦赖令妻鉴神有顾苹蘩在斯祁阳载天作之伉俪在虞之胄实惟有姚颖艳玉秀华茂桃夭居显祇明在灵格幽清尘熠烁淑心绸缪爰及祁阳惟德之周其德伊何和贞虔告师氏履素言谋虑度锺鼓思乐靖端夙效考休攸嫔来嫁于顾羔羊执贽玉帛有辉百两集止之子于归宗姻风从娣侄云回祁阳顾之焕其盈闱既曰归止式扬好音言观河洲有集于林思乐葛藟薄采其蕈疾彼攸遂乃孚惠心惠心既孚有恪中馈敦此众斯永锡嗣类载延窈窕用和寤寐神之听之裔祚来尔昔周之隆有任有姒内刑圣教外崇多士今我淑人实亮君子亹亹翼翼亦继斯祉宜尔子孙福禄盈止　　楚妃叹　　　　　　　　　　　石崇荡荡大楚跨土万里北据方城南接交趾西抚巴汉东被海涘五侯九伯是疆是理矫矫庄王渊渟岳峙冕旒垂睛充纩塞耳韬光戢曜潜默恭己内委樊姬外任孙子猗猗樊姬体道履信既绌虞丘九女是进杜绝邪广启令嗣割欢抑宠居之不吝不吝实难可谓知几化自近始着于闺闱光佐霸业迈德扬威群后列辟式瞻洪规譬彼江海百川咸归万邦作歌身没名飞　　静女歌　　　　　　　　　唐张南容静女乐于静动合古人则妙年工诗书弱岁勤组织端居愁若痴谁复理容色十五坐幽闺四邻不相识大夫邻家子百花装首饰日日淇上游笑人不出阈河水自浊济自清仙台蛾眉秦镜明为报齐王门下丑何如汉帝掌中轻　　静女吟　　　　　　　　　　　孟郊艳女皆妒色静女独检踪任礼耻任妆嫁德不嫁容君子易求聘小人难自从此志与谁谅琴弦幽韵重　　续古诗　　　　　　　　　　白居易窈窕双鬟女容德俱如玉昼居不逾阈夜行常秉烛气如含露兰心如贯霜竹宜当备嫔御胡为守幽独无媒不得选年忽过三六岁暮望汉宫谁在黄金屋邯郸进倡女能唱黄花曲一曲称君心恩荣连九族　　鲍宣妻　　　　　　　　　　　周昙君恶奢华意不欢一言从俭亦何难但能和乐同琴瑟未必恩情在绮纨　　送薛氏妇归绛州　　　　　宋梅尧臣在家勖尔勤女功无不喜既嫁训尔恭恭己乃远耻我家本素风百事无有侈随宜具奁箱不陋复不鄙当须记母言夜寐仍夙起慎勿窥窗户慎勿辄笑毁妄非勿较竞丑语勿辨理每顺舅姑心勿逆舅姑耳为妇若能此乃是儒家子看尔十九年门闾未尝履一朝陟大行悲伤黄河水车徒望何处哭泣动邻里生女不如男天亲反由彼　　贞女吟　　　　　　　　　　　文同身外无一簪何以供铅华饬行不饬容浊水白藕花藕心乱如丝妾心圆如珠丝乱端绪多珠圆瑕颣无焉得偶君子奉之比高节所生虽至亲此意安可说　　贫家女　　　　　　　　　　金房□贫家女德性温柔寡言语终年辛苦不下机身上却无丝一缕倡家女儿百不会只向人前卖娇态绣裀端坐青楼中银烛荧煌照珠翠书言福善与祸淫未必天公有此心盗跖长年颜子夭古来颠倒非独今高处是昆仑低处是东溟昆仑摧不倒东海填不平物之不齐物之情贫女莫羡倡女荣不义富贵浮云轻持身但如冰雪清德耀荆钗有令名　　小姑贤祠　　　　　　　　　元宋褧　虎丘南地名小姑贤旧时民家有姑恶新妇欲织　罗而去之者其小姑悉自取为已过冀以悟母　母悔而止乡人祠之离鸾别鹄两沈冥肠断庐江焦仲卿不见虎丘南畔月至今常为小姑明　　濯濯江汉女　　　　　　　　周霆震濯濯江汉女幽贞出良家十年守空帷夫婿天之涯良夜秉明烛悉心务丝麻忆昨秋风起河洛昏尘沙伤彼朱丝弦逸响趋淫哇朝为御沟柳暮作陌上花世态固应尔委置勿复嗟所悲在新春雨露凝朝华感此深闭门渊冰虑弥加藏玉万仞冈守护盘龙蛇投珠千顷陂光焰惊鱼虾夫婿会有期岂问岁月赊寸心如皦日终始宜无瑕
　闺淑部列传五
皇清
　　申端敏妻靳氏
　　按永年县志申端敏妻靳涵光涵煜涵昐母也　　性严明勤织相夫成名甲申之变端敏殉难　　靳以未及从死为憾恐姑耄老思子过伤委曲　　承欢娱遣备至命涵光严督两弟闭户诵读不　　得干一外事见一匪人及涵昐居翰苑约束尤　　谨及随子宦京邸经端敏尽节之地日夕悲痛　　遂卒于京　　车大敬妻范氏
　　按宝庆府志范氏邵阳贡生车大敬妻司训泌　　书母也性贞毅女训年及笄归大敬工女红　　慎中馈挑灯佐读虽私居无容敬信坦率不　　问生产有所入悉以付氏氏理家丰啬中节抚　　前室子如己出教泌书兄弟严胜于慈晚岁敬　　没持门户益峻居恒无笑容课孙万备万育夜　　分然膏令环坐与纺绩相对癸卯备育捷闻甲　　辰育成进士入翰林氏亦无喜色年九十七终　　管应萧妻彭氏　　按祁阳县志彭氏祁阳管应萧妻广文彭敦孙　　女生而聪颖喜读书好纸笔年十五归管生子　　元声元和元韶课之甚严待先生忠敬而厚躬　　操井臼甘贫如饴自约向丰而勤家益笃萧性　　豪侠彭实有以成之及卒莫不涕泣教子并有　　声文苑　　张国祥妻王氏
　　按金溪县志王氏连桥文学张国祥妻性慈慧　　简穆幼通诗史默识不忘无疾言无遽容与人　　温温不见其喜愠之色年十六归国祥祥游学　　无虚日氏躬织以佐家食继姑窦氏卧病数　　岁亲尝药食不解衣带者三阅月夫没内勤节　　约外礼教族里妇奉为标式其有反唇相稽　　者氏以一二语晓之即敛衽谢虽极暴悍者闻　　母至亦自敛退子甫数岁氏亲课之至夜分　　不辍时自外馆来必问所业顺治戊戌子捷　　南宫随受樵邑令不欲行氏勉之曰及吾之健　　犹可尽力既而时事抢攘催科峻急母辄戒之　　曰儿忘吾昔日之言耶何汲汲若是也跽谢　　始怿然丁未春携诸孙归汝上跪留者再曰　　儿误矣宁不念狐死首丘耶年八十无病而卒　　汪元铉妻卢氏　　按黟县志卢氏名莲闺年十三许汪元铉铉得　　疯疾父母翁姑俱欲罢婚氏不可年十六适汪　　事翁姑克尽妇职调养夫病始终如初抚幼叔　　成立废赡田为叔完娶出簪珥为叔谋生虽古　　贤淑不是过也　　黎民贵妻孙氏
　　按安庆府志孙氏怀宁人广州守黎民贵妻事　　姑甚孝岁大祲姑罹剧疾氏夜分默祷姑既死　　复苏民贵历官郡守性豁达而略纤细氏每于　　退食之余箴以综密故历任多能声覃恩封恭　　人年五十而卒　　徐显达妻汪氏
　　按安庆府志灊山人徐显达妻汪氏生秉淑德　　不苟訾笑读女孝经至妇德妇言妇容妇工问　　曰妇止贵德工耳安用言容为父异之曰言亦　　德言容亦德容也汪拜受父教父为择□方伯　　徐公尧莘闻其贤为长子显达委禽焉及为妇　　事舅姑以孝闻缝烹馈必饬早暮寒暑饮食　　必时显达读书常达旦氏为进茗易烛了无倦　　容朋至氏尝于屏后听或论文讲德则脱簪珥　　为治肴显达因是为名下士姑亡哀毁得疾教　　子益泰成明经益震益临皆博士弟子不以爱　　故弛其劳遇内外婚姻宗有礼待仆婢有恩　　三党称之无间　　石信古妻汪氏
　　按宿松县志汪氏鸿胪序班震涛女绍兴司马　　汪应岳女孙也性端慧不苟嚬笑通女诫孝经　　诸书闺中称为女士及笄适苍桐令石尚贞子　　信古事夫以敬持己以庄信古为邑增生有声　　汪儆鸡赠佩称内助焉初信古随父之任姑潘　　氏居家汪温凊问视无间寒暑翁寻以入觐过　　里病亡宦橐垂垂不克营葬汪脱簪珥助之事　　姑愈谨潘年老齿脱每食必亲哺之潘临终拊　　汪背曰愿汝妇亦如此汪治家勤毖自奉极俭　　而主馈必丰御众宽育子恩慈而教严年八十　　一日呼子姓前曰吾去矣善事汝翁端坐而逝　　膝下凡三子九孙　　朱光陛妻尹氏
　　按宿松县志尹氏廪生杼白女朱光陛妻甫归　　姑李亡氏抚育小姑纺绩助陛力学明末兵荒　　分余粟以济同室举家皆敬之杨贼作乱辟地　　霍间尹矢志偕隐人奉为母师生三子世忠　　世质世文皆遵母训气质敦厚黜远浮浇事平　　归里子所交游皆邑俊士每登堂课艺氏彻夜　　供具不倦陛亡过哀致疾卒年七十有四　　夏宝忠妻缪氏　　按江阴县志缪氏文贞公女夏宝忠妻抚妾子　　如己出保诸外孙周旋兄弟力嫁幼妹济贫乏　　建庵宇人共德之年七十余卒　　吴从鼎妻徐氏
　　按宜兴县志徐氏太学生天泽女婉娩端静有　　贤声适吴文肃公世冢孙从鼎年二十六鼎亡　　先是从鼎遘恶疾氏亲视汤药饮食弗假手婢　　仆五年及寡事孀姑秦氏甚孝谨姑性严毅卒　　能得其欢遗孤定邦仅八岁鞠育教诲成名供　　文肃祭必敬必丰岁时会族殽核必芳治文肃　　祀田所入以赡贫族年三十八无疾而逝　　陆奋翮妻苏氏　　按宿迁县志苏氏乡介陆奋翮妻翮字修翎孝　　友性成豁达好义四十无子氏为多方置妾生　　子女抚如己出事伯嫂如舅姑凡诸姑吉凶无　　不周恤幼侄侄孙婚嫁咸赖焉翮患病医药不　　效氏祷天割股和药以进誓衣单茹素终身以　　祈病愈祷天之日夜梦神人锡寿二纪翮病果　　愈邑令表其庐　　方立礼妻洪氏
　　按扬州府志洪氏歙人移居江都适方立礼立　　礼笃于事亲氏豪盛归立礼事继姑汪氏汪　　有己生子媳于氏弗爱也凌虐备至氏怡然承　　顺久之汪感动遂相好无间言抚育长叔两姒　　子女皆成人诲诸子及孙严慈交至立礼没氏　　哀恸不欲生十余年笑未尝见齿泪常盈睫一　　目遂枯　　陈宗孔妻李氏
　　按仪真县志李氏诸生陈宗孔妻性严正不屈　　家素封不事纨绮训子必以礼义谨侍太姑陆　　不命之坐不敢坐不命之食不敢食寝不敢先　　终始如一后孔以沙田破家李规切日至手口　　卒瘏越四十年无怨言教子邦祯唯励志笃学　　不许外求年将五十孔亡苦守甘贫又二十八　　年七十有六年卒　　胡梦祖继室张氏
　　按全椒县志张氏大宾胡梦祖继室事姑尽孝　　抚前室子如己出夫病吁天愿以身代教子早　　克成名　　朱大采妻吴氏
　　按全椒县志吴氏进士吴国缙女武举人朱大　　采妻夙内则事翁姑备极孝养鸡鸣戒旦相　　夫成名嫂戚氏没抚诸侄男女若己出尤知书　　能文咸推为巾帼祭酒　　金新鼎妻鲁氏
　　按全椒县志鲁氏金新鼎妻性贞静婉淑孝而　　能敬驭下以慈相夫有道己亥夏海氛延扰姑　　方寝疾氏扶避屯庄手调米□衣不解带月余　　姑亡夫以哀毁致疾白衣入棺丧事不用浮屠　　嗣遭翁丧卜葬襄事称孝妇子二佐日佐巽皆　　幼氏教之克自树立家声赖以不坠年五十有　　五终　　江用楫妻汪氏
　　按全椒县志汪氏诸生汪源澄女江用楫妻性　　至孝善持家事舅姑治丝枲以供甘旨奉继姑　　醇谨抚前室遗子不啻己出乡党称贤　　金光极妻于氏
　　按滁州志于氏光禄丞金光极妻极家贫姑早　　丧翁最严氏事之唯谨幼叔姑俱赖氏抚育　　井臼操作不委妯娌相夫为善洁祭祀睦宗族　　远近贤之　　金辉鼎妻马氏
　　按滁州志马氏贡士金辉鼎妻历阳转运使犀　　渚女届婚夫疾笃众议改日氏奉母命怡颜御　　轮弛妆侍药夫疾获瘳事继姑尤谨周旋诸妾　　姑毕至训八子皆以义方建祠饷工不辞劳肄　　卒年四十八宗人曰按谥法五宗安之曰孝守　　礼执义曰端咸以孝端称之　　邵希伯妻韩氏
　　按滁州志韩氏廪生邵希伯妻奉姑熊氏竭孝　　养谆谆以善教后人年七十二终　　金光璧妻吴氏
　　按滁州志吴氏太学金光璧妻性至孝初嫁值　　奇荒尽脱簪珥以供乏翁远宦家事一委于吴　　既温且惠上下咸服为夫娶侧室韩氏生子钺　　抚如己出　　朱宏宪妻曹氏
　　按滁州志曹氏廪生文照女文林郎朱宏宪妻　　以覃恩封孺人天性笃孝于归时值姑鲁病甚　　氏亲尝汤药衣不解带尽出奁饰用供医药姑　　得愈朝夕奉养滫瀡必洁自奉不厌粗粝姑没　　痛哭失声夫染痰证凡五年时或剧氏手进饮　　食汤药倍极辛苦夫或怒怡颜受之长子大干　　发蒙读书皆氏口授以寿终　　叶正蓁妻刘氏
　　按滁州志刘氏进士叶正蓁妻赠宜人性至孝　　奉姑何竭力供甘旨上食必亲姑病鸡鸣即起　　问安否每岁暮出粟以给贫乏初终如一夫贵　　犹衣澣衣御纺绩夫病尝刲股愈之　　鲁近京妻曹氏
　　按滁州志曹氏诸生鲁近京妻性勤俭事继姑　　刘以孝闻夫孑立鲜兄弟氏委曲为置媵以广　　嗣逮下极慈妾张亡遗三子俱幼氏抚育训诲　　不啻己出皆获成立年六十有五终　　陈遇麒妻徐氏
　　按海盐县志徐氏孝廉陈遇麒妻郡增生元礼　　母静慧端丽女红不习而能父文学徐云客珍　　育之十岁失怙擗踊几绝及笄归陈事姑锺曲　　尽诚敬推及诸姑姒咸相亲睦夫妇鸿案相庄　　篝灯佐读有乐羊氏之风年二十八以疾亡　　姚允逵妻周氏　　按会稽县志周氏姚允逵妻逵例入国学留京　　邸家贫氏奉舅姑尽礼尝刲股以愈姑疾单居　　五十余年及子士镇官长史封氏宜人女适余　　增远　　章正宸妻沈氏
　　按会稽县志沈氏章正宸妻性笃孝贤而有气　　节当正宸未第时以纺绩佐夫读及正宸登第　　入谏垣两下狱同官为之危惧氏曰岂清白如　　此圣明终不鉴耶不为变色殆正宸离家后布　　衣茹素屡遭危险以义命自安乡党重之　　黄道开妻上官氏　　按光泽县志上官氏教谕忠公女诸生黄道开　　妻性嗜古博览群书孝经内则诸篇洞彻无遗　　举止持重言笑不苟事翁姑以孝闻鸡鸣佐读　　相夫成名长子建极髫年获补弟子□训子若　　孙必引古为据年八十有三终　　巫如衡继室伍氏
　　按宁化县志伍氏南海丞巫如衡继室五岁解　　女红长而约寡言笑厌华饰父处士起霖珍　　爱之值如衡失偶请为继室许之比归事耄姑　　最得欢心经画家事井井如衡甚安之如衡性　　木讷不甚治生家亦渐落以例授南海丞有廉　　声既摄苍梧令事不一月城陷以身殉之讣至　　伍恸绝者再已而叹曰君不负国吾敢负君但　　保家之难与保城同耳言已复悲绝时前妇子　　一庶出子二皆垂髫己一子未免于怀方鼎革　　初以胜国殉难臣为讳弁吏各挟短长诛求之　　又连大饥爨恒绝焰作薄糜哺诸孤伍啜其滫　　不怨也少暇辄督诸孤学复黾勉为毕婚或让　　之曰家破岁凶求活不赡遑恤其他伍曰不然　　莫贫于不知书莫贱于不习礼倘衣冠之裔降　　为佣隶奈何益拮据勉励诸孤渐次有室前妇　　子学展遂为名诸生支子亦彬彬有德己所生　　子最为惇弱教亦不弛及学既就而厄于小试　　骚怨每征于声色伍闻而譬之曰儿□矣读书　　须识其大者科名末也如尔父一卑官耳临难　　无苟亦何愧嵬科膴仕建节秉钧者乎于里儿　　之熠耀何有君子闻之曰贤哉妇也　　蓝陈斌妻许氏
　　按漳州府志许氏漳浦诸生蓝陈斌妻也幼读　　书事翁姑以孝闻年二十九而寡家贫以女红　　经营家计诲子读书教以立身行己至老不倦　　有司旌之　　蔡一橙妻黄二姐
　　按漳浦县志黄二姐孝廉蔡一橙妻性不喜侈　　靡闺门之内肃肃雍雍俨如朝典敬事尊章和　　谐妯娌容纳媵侍克己下人壸范母仪无少亏　　阙　　陈应遇妻李氏
　　按广州府志李氏新会陈应遇妻性孝顺温睦　　顺治癸巳值岁荒忍饥捐赈里中孤贫姑甘氏　　久病瘫痪氏勤侍□褥顷刻不相离十余年如　　一日翁姑卒日夕悲号成病年四十七卒无子　　里人哀之　　马称旌妻冀氏
　　按广平县志冀氏廪生马称旌妻十五岁归旌　　性纯孝事祖姑及翁姑克尽妇道阅三十五年　　翁没事姑益谨问寝视膳益勤夫亡哀毁几不　　欲生久之始稍稍进汤粥孤苦伶仃教两子四　　孙皆入黉序篝灯纺织不辍寒暑克勤克俭仁　　让无争邻里化之　　成青坛妻蒋氏
　　按大名县志蒋氏山东临清州人肥乡令弘于　　女孙幼而失怙端静寡言笑年十六归成青坛　　事继姑处妯娌克谐以孝翁文穆官翰林清约　　诸子分爨计口授食不能供朝夕青坛少病常　　卧山园萧寺一切家事皆蒋勾当青坛尝不第　　阅落卷不胜愤惋蒋曰惩今之所以失知后之　　所以得何郁郁也青坛感奋益力于学文穆忤　　逆珰罢官学使者珰党也青坛欲避之蒋曰避　　之则益疑奈何启小人之疑从之已随文穆至　　京邸会京城被围有劝青坛携蒋归者蒋力争　　言无舍父母保妻子之理人皆叹服文穆卒居　　丧尽礼同青坛茹素三年辛巳岁大饥储谷仅　　数十石悉出赡贫称贷糊口蒋躬咽糠□茹野　　蔌青坛成进士久居馆职蒋助理家事阃教肃　　然癸巳青坛入政府调剂风波惟蒋是赖丁酉　　秋试仲子光文战不捷蒋喜之既而闱祸作人　　服其识壬寅冬青坛感疾蒋亦久病强起侍汤　　药青坛知其惫令少息蒋故示神旺不惮劳瘁　　而病益剧竟至不起以康熙癸卯六月终　　朱光妻王氏　　按保安州志王氏岳州郡守朱光妻于归时翁　　天宠以风痹卧病氏亲侍汤药十余年不怠事　　姑唐氏先意承旨无不得欢心甲戌值大兵破　　城姑唐死之氏欲与俱婢子救免光历任岳州　　郡守多着绩皆氏内德之助氏先以己病虑不　　起恐夫乏嗣为娶妾李氏生子维熊爱同己出　　后举康熙壬子乡荐历任广信太守王氏与妾　　李并封太恭人年七十卒　　刘曾唯妻冯氏
　　按开封府志冯氏汴人颍州刘曾唯妻行一性　　至孝父家故贫女助其母针纫井臼兼提携诸　　弟妹虽弱不胜衣恐伤亲力一切皆身任之父　　得危证女侍汤药不解带交睫者三十六日祈　　天愿以身代父竟愈及归刘颍去汴六百里无　　媵侍独父送之女念母哭于途别父哭于室而　　翁姑又前后异居分爨与其□田租少许以糊　　口家庭参商日有繁言氏以事父母者事翁姑　　曲折调和无所不至勤俭较前尤甚俾夫得专　　志于书宗咸啧啧谓可为新妇法以道远不　　能侍父母于翁姑又不能诚感竟郁郁苦心而　　死死之时年二十有五颍汴之人无不哀之　　刘大本妻康氏　　按开封府志康氏刘大本妻性至孝善事翁姑　　爱幼叔过己子常以孝义劝夫乡里称贤妇　　王泽妻邓氏　　按汝宁府志邓氏王泽妻翁姑年老家素贫至　　典衣鬻钗以供甘旨而自啖粗粝迨病没号天　　泣血丧葬如礼子嘉孝任凤翔县令嘱云陕西　　久旱当念百姓疾苦方不负祖父积德教汝读　　书之意子五人孙十余人克昌厥后　　王仁升妻张氏
　　按定襄县志张氏王仁升妻归升四载升弃俗　　事佛翁姑以其年少无子数令别嫁氏不从又　　四载升回复劝去又不从夫感其志还初服生　　子名克诚甫百日复为僧氏事翁姑孝敬愈笃　　翁姑没分产一切让其叔自择后叔荡废氏又　　时周急之及叔夫妻俱没遗侄克恭幼稚氏又　　抚之与己子同娶妇外弟张修行妻产亡遗雏　　失所氏往唁怜之抱归令妇分乳以饲越四岁　　还张　　闫文炳妻马氏
　　按文水县志马氏贡士闫文炳妻事翁姑能尽　　孝敬以嗣续艰难劝夫娶妾生二子　　杨应芳妻郭氏
　　按文水县志郭氏贡士杨应芳妻以贤孝着闻　　从夫官于秦每以清廉劝励其夫　　高云路妻成氏
　　按临县志成氏高云路妻夫妇相敬如宾有冀　　缺风　　乔千仞妻江氏
　　按介休县志江氏乔千仞妻千仞干时落魄不　　归姑没氏倾箱箧营葬无何翁复病瘫便溺狼　　籍氏携幼子亲浣濯历久无厌生母董老病无　　子江舁翁归母家拮据供药饵及董没复舁翁　　回先后凡十二年备极艰苦先是千仞从兄死　　遗孤侄无归亦赖氏成长乡党贤之　　贾待旌妻赵氏
　　按襄垣县志赵氏贾待旌妻年三十无出为夫　　娶妾生三子抚养如己出训之成名　　赵云梯妻崔氏
　　按襄垣县志崔氏赵云梯妻性好善礼知书　　翁姑先亡祖翁邦宁年已九十晨昏不辨氏奉　　侍惟谨亲饲饭三载无倦容每见必整服遭岁　　荒备历艰辛教三子成立孙曾繁衍年七十一　　终有司表其门　　王然妻唐氏
　　按绛州志唐氏王然妻夫病瘫痪氏日夜纺绩　　以供药食历四十余年无怨言　　荆王朝妻赵氏
　　按临晋县志赵氏荆王朝妻事翁姑以孝闻明　　末遭岁洊饥翁与夫俱病疫氏独奉汤药翁亡　　夫病未起氏倾箱箧以襄大事后年八十子孙　　森立乡党称贤　　魏惟野妻王氏
　　按鄠县志王氏渭曲里人诸生魏惟野妻幼　　女训适野家贫氏昼夜纺绩尽脱簪珥以佐舅　　姑甘旨及姑没事继姑承颜顺志不少有忤依　　然如事先姑妯娌间数十年雍雍无间远迩奉　　为女师　　王振世妻张氏
　　按鄠县志张氏安太里人诸生王振世妻适振　　时舅姑已丧氏抚姑遗女于归时尽出己奁赠　　之每伏腊荐先必手自洁治与子孙言及先人　　辄泣数行下以未及孝养为恨振先卧病氏日　　夜忧煎成疾前后三日夫妇偕亡　　曹国彦妻田氏
　　按长沙府志田氏醴陵人贡士曹国彦妻璜母　　也性端静纯孝年十八归曹其姑严峻田曲事　　务得其欢值世乱舅姑俱没田恸哭周画丧葬　　如礼家素贫篝灯课子不少宽假甘粗粝躬操　　作纤细不以委人客至虽蔬食必洁性慈爱对　　婢仆无呵叱声母年八十余常馈甘旨不缺　　马世俊妻史氏　　按溧阳县志史氏侍读马世俊妻封宜人温恭　　柔顺治家有法俊及第后秘阁六年未反聚首　　俊殁于京居家勤俭课子读书如父师焉一日　　城东失火顷刻数十家氏东向再拜火乃止　　叶焘妻吴氏　　按黟县志吴氏名素娥南屏叶焘妻詹事宗禹　　曾孙女性温良事翁姑以孝妯娌咸爱之岁荒　　常以绩纺所蓄周给邻里和熊教子有贤母风　　暨没乡党为之辍杵邑令旌之　　汪学朱妻金氏
　　按休宁县志金氏中街女东门汪学朱妻事翁　　姑至孝朱幼得心疾氏奉汤药衣不解带调摄　　三十余载不愈死无嗣氏殡葬尽礼人称贤妇　　县令表其门　　刘余清妻徐氏
　　按安庆府志徐氏怀宁人训导刘余清妻方伯　　徐尧莘女孙也事翁姑至孝体素□弱因侍姑　　疾成病几不能起姑怜而讯之对曰妇无病翁　　兄弟十二人诸姑聚一室徐氏皆谨事之得其　　欢心后随余清训芜湖诸学子悉其德作母仪　　颂以进徐笑而火之曰妇人无出壸声敢以是　　邀名乎善楷书常绣当学敬姜四字于帷帐余　　清罹党祸徐勉之曰君当善事某公如同里柄　　臣不久自败也何惧焉后皆如其言　　颜浑妻林氏
　　按安庆府志林氏怀宁人吏部颜浑妻性温柔　　怒不形于色浑虽世族家故清素以贫诸生贡　　南雍间岁或一归林食苦勤纺绩以佐甘旨不　　敢缺养及浑贵一切不殊于昔迨受封舅姑已　　俱下世氏泫然泣下家人问故曰堂上在时日　　望子成名不能一沾天禄今见此龙章宠锡甚　　痛于怀耳年八十四无疾而终　　任之妻方氏
　　按安庆府志方氏怀宁人赠佥宪任之妻素　　姆训动中礼法事舅姑先意承志曲尽孝养　　翁国祯宦游日久王姑杨不欲随子之官姑命　　氏代奉晨昏醴核酏羹必以手进极得王姑欢　　性沈静寡营一切皆氏区画纤屑未尝一撄　　其怀故得专意读书承先启后号为醇儒　　没教五子如严父伯子□业举孝廉居恒兢兢　　犹跪领进止及成进士任版曹迎养官邸氏念　　姑老不就及姑黄即世哀恸之余聊自慰曰吾　　幸未从儿请得以释憾终天□再宦天中归命　　之曰闻汝督下过严夫为上者苛细则下吏无　　所措手慎毋以国家刑法为喜怒资也□再拜　　受教余子皆令其尊师取友力学砥行次子塾　　继成进士氏犹及见之卒年七十有一冢妇韩　　氏大参一光孙女贤淑养志一如其姑从□宦　　十年还侍膝下执劳习勤无异初时先姑一年　　卒姑妇俱封宜人　　方孔佑妻黄氏
　　按宿松县志黄氏文铉女诸生方孔佑妻性孝　　敬仁慈寡言笑举止皆中程度佑父际明为太　　平训没于学舍一毡寒甚黄佐佑扶榇归葬佑　　生母曹寻没黄脱簪珥治丧嫡姑彭素刚激好　　洁黄先意以顺适姑志送其终佑母弟三人父　　丧时禔年十六禧九龄祺三岁黄抚长哺幼心　　无不尽口不言劳相佑为弟娶力勤所入均给　　无私家近百口室无忤言中年劝佑纳妾徐氏　　妹畜之里媪化焉　　王用观妻张氏
　　按宿松县志张氏王用观妻观性孝友张克助　　之敬爱持家主中馈咸中壸则顺治初西江有　　警操抚李驻师江上廉观直义委任招抚难民　　张赒以衣粮多所全活性慈祥好静有忤观者　　张必再三劝观毋校人感其宽容辄造门谢过　　御卑幼任恩问饥寒均劳逸有过则善喻之改　　则已不宿怒子绋幼颖异择师教之蚤有声诸　　生间张每解奁市书卷帙充牣资绋肄业年逾　　七十事观齐眉致敬不以老而怠焉　　左国昌继妻何氏
　　按桐城县志何氏诸生左国昌继妻贡士应珽　　女性端静不妄语笑有古淑女风　　江同淇妻杨氏
　　按怀宁县志杨氏通政村之孙州守应渐之女　　庚戌进士新城令江同淇妻也年十六归江克　　尽妇道事翁广信司马梦鹤如严君于归不逮　　姑存事继姑终身无间崇祯壬午兵变城危士　　女惧各谋奔避时淇往应乡试氏以死自誓流　　涕辞舅姑嘱以簪珥遗淇为诀寻无恙梦鹤鉴　　其诚笃益重之乱后携家避山寨群小将谋致　　螫氏从容散之梦鹤感恸以银杯酹酒祈天曰　　愿他日汝夫妇亦生如此儿媳则彼苍之报不　　爽矣即赐杯以志其孝淇家贫舌耕为业氏荆　　布操作三十年尝焚香祷神愿减己算以成夫　　名后淇登第而氏勤俭如畴昔淇宰新城而氏　　已卒福不酬德良足悲已其居恒秉礼不妄言　　笑不越闺门而应事生三子以慈训佐义方四　　德具赡里闬尊为贤母　　韩世裘妻盛氏
　　按怀宁县志盛氏邑庠生韩世裘妻桐城人先　　世皆名卿氏幼习姆训长通经史性贤淑事翁　　姑以孝姑早没氏茹素写经求资冥福岁时展　　拜遗像必痛哭尽哀翁没值岁大祲世裘赴省　　乡试氏百计经营敛务不贻余憾世裘虽贵室　　公孙而家酷贫氏辛苦操作机丝佐读举案必　　恭教子三人皆有声庠序所著有杏花阁诗多　　事亲相夫训子勖妇之言语极敦厚诵者感焉　　张拱辰妻邹氏　　按武进县志邹氏内乡令张拱辰妻拱辰历官　　二十载氏以翁老留家奉甘旨鬻簪珥买妾送　　任所生子焕宿令抱归抚如己出弱冠由郡增　　生拔明经夫殁焕宿亦亡氏集宗亲立一子二　　孙使不绝后　　陈雯灿妻钱氏
　　按武进县志钱氏陈雯灿妻性淑慎尝勖夫行　　善教二子俱入太学贤德着闻邑令旌表　　虞北钥妻冯氏　　按金坛县志冯氏廪生虞北钥妻性淑慎助夫　　勤学不以家事相关一切婚嫁皆自拮据竣事　　以故北钥得一意研究着五友堂诗集生四子　　家贫织延师课子伯叔季皆有声庠序北钥　　先亡冯以母兼父持家训孙言不出壸与人无　　争凡百先让乡里诟谇之风为之顿息年逾九　　十犹强健勤女红不休康熙十四年县令旌其　　闾　　周黉妻吴氏
　　按宜兴县志吴氏府庠生吴衍女及笄归掌坊　　周启巂长子黉执妇道甚谨深得翁姑心一切　　省问皆出于诚不徒崇尚虚文而已黉忽患血　　甚危氏晨昏向大士像祷祝愿以身代越数月　　黉起而氏殂启巂哀之作文以诔焉　　何其安妻胡氏
　　按清河县志胡氏何其安妻安母王氏早亡墓　　址为河决失所在数年胡归安时梦一媪告之　　曰吾身在妆台右侧次日语安签之得王尸一　　时称为新妇孝感王所遗小姑三人在室胡皆　　善育之教以女红资嫁不遗余力安仗义好施　　胡脱簪珥杂佩佐之历久无倦持身严密虽比　　邻罕见其面年九十邑令杨必昌表其闾赠以　　诗子涟成武进士汉文学涟任平阳守备例得　　覃恩未及请诰而卒　　卢士恒继室张氏
　　按桃源县志张氏河南归德府夏邑县令卢士　　恒继配本邑诸生从礼女合肥训导东宿妹也　　归卢事翁姑以孝闻相夫子遇叔伯久敬不怠　　抚前室尤氏遗孤邦定爱于己出教所生子邦　　栋不加姑息邦定不禄长孙湛前媳田氏遗孤　　年未冠仲孙甫二岁继媳谢氏产氏亲为鞠育　　俾孀媳得安其居二十余年奉旨旌表建坊氏训子孙皆入成均
　　陆奋勇妻朱氏
　　按宿迁县志朱氏性至孝年十七适诸生陆奋　　勇勇母亡弟妹俱在襁褓氏为缝纫栉沐饮食　　周至俱得成立为夫置妾生子抚之如己出里　　人贤之　　陆奋翼妻于氏
　　按宿迁县志于氏贡士陆奋翼妻性孝谨事继　　姑承顺意旨得其心翼有异母弟三人抚之如　　子饮食衣服皆先翼为之备翼年四十无子为　　置妾梁氏生二子爱如己出翼亡梁尚幼氏委　　曲护之得全其节　　饶宽妻史氏
　　按扬州府志史氏江都人饶宽妻宽好读书不　　事家人生产贫而好施家日以落姑疾革棺衾　　不办史质小婢以举丧岁饥斗米千钱史日夜　　勤女红数日饔飧皆出十指冬衣不絮夜卧藉　　草数茎抱子眉挑灯缝纫不辍眉长好学能文　　凡所习经书皆史所教夙多病会其母疾扶侍　　劳瘁母没哀恸病益笃家人环泣止之曰毋乱　　我意长安王岩为作行状　　金玉节妻张氏
　　按扬州府志张氏前指挥张恒孙女也性沈静　　言笑不苟归邑学生金玉节甘儒素谢铅华躬　　亲井臼有古人提瓮出汲之风不及事姑其事　　翁三载余妇道曲尽事夫一归于礼终身相对　　如宾族党比之孟光不虚也中年哭母成疾时　　举不复瘳后夫卒遇哀辄发相延三十余年遂　　殒论者称女宗云　　吴自亮妻汪氏
　　按仪真县志汪氏吴自亮妻州司马荣芝母性　　至孝通女孝经内则诸书事翁姑温凊如礼为　　妯娌表帅亮弟自亢娶胡氏生荣登胡没继娶　　罗氏生荣达罗亡又娶程氏抚之亢弟自克亦　　娶于罗生荣第一切教育婚葬亮悉身任汪实　　佐之内外始终无间每娣

　闺淑部艺文三
　　崔少尹夫人卢氏墓志　　　　　穆员呜呼有唐河南少尹清河崔府君讳征从先大夫于北邙山平乐原卜年惟三而泉户启夫人归归而复闭闭而终此山矣礼也哀哉夫人讳某字某姓卢氏以府君为大夫封范阳县君其先自东汉中郎植十有三叶至于烈考皇朝大理司直孝孙代以礼乐婚姻相遗为氏族冠冕县君泉源发清峻极凭厚孕和蕴粹吐芳如春其在弱笄雅有君子之度诸姑从母有若韦太师见素裴尚书宽二夫人称之曰吾见此女使人思齐不自知其所为长开元季年先舅尚书忠公尊显于代高明克家思配子之贤慎承我之重县君以姬姜之盛发闻之美诞集嘉命既而有行先姑陇西夫人才之传之以政于是资顾复之报以孝舅姑推友于之爱以睦娣姒和琴瑟之乐以谐所从阅诗易之义以修所职妇仪母训垂五十年不一日违仁不须臾忘礼温颜和气物莫之侵朗识清机道与之接雅好黄老且精禅惠尝谓要本无二教焉有三吾将贯之以一守之以一盖生知免习而寤寐以之是以寝疾恬然临没不乱谓生为旅舍没为归次而我行迈之得息焉寿六十有一终于洛阳毓德里之私第时贞元二年五月二十九日二孤溉泳殿中侍御史陆浑尉恭合祔之礼即命于蓍龟曰仲秋甲申吉先是溉泳执河南府君之丧一号三年既逾月而县君继酷雅知溉者以今之宰政与中朝贤卿大夫多溉之游侣其显有时其养可待何昊天厌之之甚而县君弃之之早盖以不可知者曰天与命相吊焉员则溉等渎交之执也见托铭石其铭曰北邙古原起新阡仁贤同穴闭下泉哀哀孝子不终养苍苍正色谁问天物之长久有贞石我以德音志神宅千年丘陇不可期白日佳城俟来觌　　秘书监穆公夫人裴氏元堂志　　前人员不夭不死先公弃背迫先王制礼免丧五月太夫人河东郡太夫人以贞元十三年六月二十四日违养又不孝不灭以及龟筮远期十月二十一日孤子赞洎质员赏奉迁灵座自东都归义里私第正寝归于偃师首阳山北原先公之居第三子员伏念常禀慈训撰述前志当时实闻不忍闻之命俾继斯文不敢不茹血吐迷粗举大略裴氏自汉魏以还盖为天下着姓外族之于本宗也若泉有源山有峰披图按牒可明征矣五代祖讳鸿琳周易郡太守高祖讳客儿隋长平丞曾祖讳文行皇朝并州石芝县丞祖讳元度绛州绛县令父讳翔魏州朝城县令世以懿德令名清风和气昭穆授受宜于家邦太夫人则朝城府君之季女也淳仁如天博厚如地精识如神中节如时少丧怙恃长于季母诸姑以孝友诚明俾见懿慈有天性之答所至家政辄闻我于未成人之年洎有行君子作配盛德移内则之美尽家人之义居上齐下视人以身主祭祀以心为馨香事宾客以手集中馈先公厄于未济困于屡空太夫人以乐道为贵肥家为富先公初仕河朔蹈难平原太夫人以勤俭成清白诚义佐名节先公出入崇贵间逢迁黜太夫人以天不假易自警处否以泰道自安先公直道高义不容于时剥落当年优游晚暮太夫人始则以不磷不缁何忧何惧为韦弦焉中则以不容何病然后见君子为埙箎焉终则以施于有政是亦为政为琴瑟焉先公孝以立家仁以合族太夫人辅佐之德达于神明员伯姑元夫人高明纯至不幸早孀太夫人就养于堂服勤以力视色先意主于无违伯姑尝顾小子同气曰自吾归尔家安尔母也自忘孤寡自忘长老嘻嘻然如未笄之初承欢于父母之前夜梦吾先君则为尔父夜梦吾先夫人则为尔母岂尔父母乃吾宿世之父母乎不然何迷我心灵发于梦寐者三十年如此中外孤幼以先公之禄为待哺待絮者其来如归太夫人所以衣服饮食之盖有竭无倦有不足无不均有孤惸老幼之先无亲□厚薄之别若乃甥侄群从之众贤愚恭狠之差太夫人用不愠不校不欺不伐积为至德以妪煦之不违直心而曲顺其理不越中制而各厚其宜是故寝我无私有常之化者归我怀我如服天地岂无忮戾之性多言之口不忍以造次幽昧迁焉员三从叔寂感太夫人少长子爱之慈以为生成罔极之重及壮纳室则先请于女氏之介曰吾嫂吾母也苟能服事如姑则为某妻不者则否女氏许诺然后贽币行焉太夫人自痛早孤终鲜兄弟惟周公盖祔仲尼合葬之事咨于先公曰绛虽故乡世乏乔木洛汭中土首阳家山今将奉先人于北原卜邻舅姑吾与公存没之志也命长子行之本族雕落蒸尝殆旷鞠孤兄子以涕泣教之使学古入官承家主祭乃至宗从之祀兴废继绝繄太夫人是赖者非一先公享悬车之荣太夫人受偕老之福河洛安宅京师就养板舆所至燕喜相从旬朔献寿子孙成列岁时称庆冠盖盈门当时士族以为荣羡晚年学道于圣善寺法疑大师所受方便平等则家政也忍辱悲慈则素行也真如正觉则天性也皆异积旧习彼于德施尽大师之法吾无得焉赞等从事守官世道多故太夫人以为苟不亏先王先公之训则义在不辱是为无忝未始见责而姑勉之禄俸供养不给于家之经费太夫人每顾念有一饥一寒者则为之不饫不暖其遇穷独无告不获其所辄心体以之不康是以甘旨轻鲜之献未尝以尊高自异常有汲汲不足之患而不患焉初太夫人之从先公也公方褐衣家无数口太夫人以繁祉元福阜兴德门男女为人父母为人大父母为人师者七内外孙洎曾孙四十有三食先公洎诸子之禄者五十一主家主祀者五十一年寿七十四封河东县君先公故也河东郡太夫人赞故也列郡启封为妻为母论者以兼命斯贵同时难之然天下公议称先公位不称德雅知赞者亦谓赞等命不偶时而太夫人五福百禄之征盖上有所不充下有所未极赞质员赏皆自痛欲养欲报各孤其分号天诉天天不我闻伏念昔罹荼毒备承至诚以为杀身无逮扬名有补忍死为重徇情则轻茕独苟至不敢自灭谨哀纂至德密行之可传者勒之贞石以永厚地呜呼苍天　　嗣曹王故太妃郑氏墓志铭　　　前人大唐贞元景寅岁七月己酉荆南节度观察使户部尚书御史大夫江陵尹嗣曹王皋奉先太妃荥阳郑氏之丧归于先王赠尚书左仆射讳职之居实洛阳邙山之原先是皇帝使中谒者诏东京有司备卤簿鼓吹洎祖载仪卫之物且监视之事之前日嗣王有虞乎山壤泉隧不常陵穴乃以百世之后贻厥来者之义属于小生太妃讳仲字正和恒州司兵文恪之孙郴州司户休璇之子郑之于百族也如群岳之耸众山焉溢于世间事不待纪太妃以礼之节为质以乐之和为性以诗之鹊巢采蘩小星殷雷易之坤蛊家人为德小大由之且以其余施之于外夫是以贤子是以贵以利于家邦年十有四归于公族又十四岁而先嗣王即世王屋天坛之下有别墅焉太妃挈今之嗣王与女子子洎夫族之叔妹未冠笄者与本族雕丧之遗无告者合而家之居无生资勤俭自力仁以恤智以图使夫饥待我粒寒待我纩婚姻宦学蒸尝之礼待我以时嗣王年甫及笄其所以导成慈训者则以父严师教之道兼而济之于时天下晏然而事有将乱之兆太妃念嗣王之壮必及经纶不患不贞患不更践不患不闻先王之训患不知下人之生卒以仲尼鄙事为教及其长也见其为龚黄见其为方召享其孝敬勋荣禄位三者日跻之报焉呜呼月望而亏天之道也以建中三年冬十月九日遘疾薨于潭州官舍之寝寿七十有二嗣王奉丧归葬达于南荆国难方兴天下否塞朝廷倚宗周维城之固加于郡帅一等乃用鲁公伯禽有为之变俾复其位且使即其次而窆焉嗣王衔恤奉诏以战克以攻拔统江西援江陵其事墓也如生平之养其哀号也执干戈者悲之今兹龟筮□谋优诏惟允议者或曰东南之镇荆州为大降寇仅灭多虞未忘遗羊杜之重徇曾闵之节越三千里执丧释位谓安危何员以为嗣王之于朝廷也曩竭之以忠朝廷之于嗣王也今遂之以孝君臣家国之际于是乎古无以逾况其奉先之志不可以夺临下之政必可以保且用崇厥孝理始于本枝使为子者悦事君者劝以感人心以顺天下不然何卒葬吊赠天王之锡命视于同盟有加等焉初湖南部将有王国良者尝危疑负固历年不下嗣王为师恭太妃之教以子召之国良捧檄如归抚之以信其后入卫中禁锡名维新乃曰尔来之生今日之宠罔极之德也哀请赴葬上嘉而许之其执礼致慕视于苫□是以系之于篇铭曰抑抑母仪禀训德门来嫔王族庆集宗臣如彼崇山应时出云霈然作雨泽润生人裕我之蛊启兹宠勋匡载中兴为唐晋文宜尔百禄享兹万春运夺其养天胡匪仁清洛之阳修邙之阜我归我居我徒我友维邙与洛将安宅之相久　　息国夫人墓志铭　　　　　　　韩愈贞元十五年灵州节度使御史大夫李公讳栾守边有劳诏曰栾妻何氏可封息国夫人元和二年李公入为户部尚书薨夫人遂专家政公之男五人女二人而何氏出者二男一女夫人教养嫁娶如一虽门内亲戚不觉有纤毫薄厚御僮使治居第生产皆有条序居卑尊间无不顺适命服在躬承祀孔时年若干元和七年甲子日南至以疾卒明年八月庚寅葬河阳夫人曾祖某绥州刺史祖某潞州别驾父某晋州录事参军戡强以肃成敏以和女嫁兴元参军郑博古将葬戡成以其事乞铭于其邻韩愈愈乃为之铭曰男主外事治不为易施于其家难甚吏治又况公侯族大而贵夫人是专厥声惟懿昔在贞元有锡自天启封备服以畴时勋婉婉夫人有籍官门克承其后以嫁以婚随葬东土在河之阳遥望公坟而不同藏　　扶风郡夫人墓志铭　　　　　　前人夫人姓卢氏范阳人亳州城父丞序之孙吉州刺史彻之女嫁扶风马氏为司徒侍中庄武公之冢妇少府监西平郡王赠工部尚书之夫人初司徒与其配陈国夫人元氏惟宗庙之尊重继序之不易贤其子之才求妇之可与齐者内外亲咸曰卢某旧门承守不失其初其子女闻教训有幽闲之德为公子择妇宜莫如卢氏媒者曰然卜者曰祥夫人适年若干入门而媪御皆喜既馈而公姑交贺克受成福母有多子为妇为母莫不法式天资仁恕左右媵侍常蒙假与颜色人人莫不自在杖婢使数未尝过二三虽有不怿未尝见声气元和五年尚书薨夫人哭泣成疾后二年亦薨年四十有六九年正月癸酉祔于其夫之封长子殿中丞继祖孝友以类葬有日言曰吾父友惟韩丈人视诸孤其往乞铭以其状来愈读曰尝闻乃公言然吾宜铭铭曰阴幽坤从维德之出为辨强乃匪妇能淑哉夫人夙有多誉来嫔大家不介父母有事宾祭酒食祗饬协干尊章畏戒侍侧及嗣内事亦莫有施齐其躬心小大顺之夫先其归其室有丘合葬有铭壸彝是收　　陶母截发赋　　　　　　　　浩虚舟陶家客至兮方此居贫母氏心耻兮思无馔宾断鬓发以将贸庶珍羞而具陈欲明理内之心不求尽饰庶使趋庭之子得以亲仁原夫兰客方来蕙心斯至顾巾橐而无取俯杯盘而内愧啜菽饮水念鸡黍而何求舍己从人虽发肤而可弃于是搔首心乱低眉恨生畏东闾之思薄归北堂而计成拂撮凝睇抽簪注情解发而凤髻花折发匣而金刀刃鸣喜乃有余□无所藉窥在握而错落抚垂领而绸直锋铓不碍翻似雪之孤光倭堕徐分散如云之翠色已而展转增思徘徊向隅元鬓垂颅而散乱青丝委簟而盘纡象栉重理兰膏旧濡伤翠凤之全弃骇盘龙之半无观夫擢乃无遗敛之斯积凝光而粉黛难染盈握而腥膻是易将成特达之意欲厚非常之客宾筵既备空思一饭以无□匣镜重窥岂念同心而可惜及乎宴罢空馆闲成晓妆纚换新髻钗迷旧行诚伐木之可亲□之是愧苟如珪之足慕断亦何伤重义者情莫违原慈者身可毁语其决同勉虞之一战思其仁逾训孟之三徙昔咸曰陶氏所以成大名母贤如此　　为钱侍御太夫人祭新妇文　　　符载呜呼妇姑之间尊严而已情苟不至两城千里吁嗟新妇德礼具美心之所亲如臂有指齿发衰暮方用依倚天降鞠凶骨惊心死新妇门绪熏华泒流深远贞淑端一聪明婉娩奉余以敬待夫有则举案得如宾之礼均养实鸣鸠之德勤劳丝枲吉蠲酒食自中闺之与外姻莫不尽其心力呜呼尔之事吾善非一端柔声顺色迎意承欢晨鸡初鸣风高露寒环佩至止我心则安今也年高人间意阑尔复舍我穷泉杳漫房帷空虚孤稚摧落深沈注视焦然肺肝呜呼乡关迢递道路乖阻权厝兹地非为永处寿堂犹近如闻晤语灵其慰安无或羁旅抚棺永诀持觞奠醑写一恸于高秋望素车以延伫　　隋对女乐论　　　　　　　　　来鹄隋儒林有说高祖谓群臣曰自古天子有女乐否杨素以下莫知所出遂言无之房晖远进曰臣闻窈窕淑女钟鼓乐之此即王者房中之乐着于雅颂不得言无隋文悦噫而史不刊者朝与职俱无人也夫秦齐晋皆有女乐由余去孔子行锡魏绛之谓也汉祖唐山夫人能楚声又旧云祭天用女乐魏武有卢女能鼓琴特异于诸妓则女乐者秦齐晋汉魏俱有之而杨素以下皆不能言者岂以所问是古天子耶若是则有太昊使素女鼓五十弦瑟悲哀帝禁不止后之帝王遂能有之群臣不能以是言但贤晖远之说晖远引诗臆对遂谓博古通知殊不明恣率一时之言颇昧二南之旨且诗曰参差荇菜左右芼之窈窕淑女钟鼓乐之说者谓后妃有关睢之德乃能供荇菜备虚物以事宗庙盛德者宜有钟鼓之乐也故琴瑟在庭荇菜羞之上下乐作以盛其礼耳谓以乐乐淑女非谓淑女执其乐也淑女为后妃也安有后妃执乐也荇菜谓在宗庙用也安有谓王者房中乐耶是皆乖谬之甚晖远瞽诗而缪对欺朝而罔君盖由隋日无人浪言至是女乐之对犹可君道之问若何上下相蒙履霜于此悲夫　　河南元府君夫人郑氏墓志铭　白居易有唐元和元年九月十六日故朝散大夫尚书比部郎中舒王府长史河南元府君讳宽夫人荣阳县太君荣阳郑氏年六十寝疾没于万年县靖安里私第越明年二月十五日权祔于咸阳县奉贤里洪渎原从先姑之茔也夫人曾祖讳远思官至郑州刺史赠太常卿王父讳朝散大夫易州司马父讳济睦州刺史夫人即睦州次女也其出范阳卢氏外祖讳平子京兆府泾阳县令夫人有四子二女长曰沂蔡州汝阳县尉次曰桓京兆府万年县尉次曰积同州韩城县尉次曰稹河南府河南县尉长女适吴郡陆翰为监察御史次为比丘尼曰真一二女不幸皆先夫人没府君之为比部也夫人始封荥阳县君从夫之贵也天下有五甲姓荥阳郑氏居其一郑之勋德官爵有国史在郑之源泒婚姻有家牒在比部府君世禄官政文行有故京兆尹郑云逵之志在今所叙者但书夫人之事而已初夫人为女时事父母以孝闻友兄姊睦弟妹以悌闻发自生知不因师训其淑性有如此者夫人为妇时元氏世食贫然以丰洁家祠传为治训夫人每及时祭则终夜不寝煎熬涤濯必躬亲之虽隆暑冱寒之时而服勤亲馈面无劳色其诚敬有如此者元氏郑氏皆大族合而为亲姻表滋盛凡中外吉凶之礼有疑议者皆质于夫人夫人从而酌之靡不中礼其明达有如此者夫人为母时府君既没积与稹方髫龀家贫无师以受业夫人亲执诗书诲而不倦四五年间二子皆以通经入仕积既第判入等授秘书省校书郎属今天子始践祚策三科以拔天下贤俊中第者凡十八人而稹冠其首焉由校书郎拜右拾遗不数月谠言直声动于朝廷以是出为河南尉长女既适陆氏陆氏有舅姑多姻族于是以顺奉上以惠逮下二纪而殁妇道不衰内外六姻仰为仪范非夫人恂恂孜孜善诱所至则曷能使子达于邦女宜其家哉其教诲有如此者既而诸子虽逮事禄秩甚薄每至日给食时给衣皆始自孤弱者次及□贱者由是衣无常主厨无异膳亲者悦□者来故佣保乳母之类有冻馁垂白不忍去元氏之门者而况臧获辈乎其仁爱有如此者自夫人母其家殆二十五年专用训诫除去鞭扑常以正颜色训诸女诸妇其战战兢兢如履于冰常以正辞气诫诸子诸孙诸子诸孙其心愧耻若挞于市由是纳下于少过致家于大和婢仆终岁不闻忿争童孺成人不识槚楚闺门之内熙熙然如古时人也其慈训有如此者忆昔漆室缇萦之徒烈女也及为妇则无闻伯宗梁鸿之妻哲妇也及为母则无闻文伯孟氏之亲贤母也为女为妇时亦无闻今夫人女美如此妇德又如此母仪又如此三者具美可以冠古今矣呜呼惟夫人之道移于他则何用不臧乎若引而伸之可以肥一国焉则关睢鹊巢之化斯不远矣若推而广之可以肥天下焉则姜嫄文母之道斯不远矣岂止于训四子以圣善化一家于仁厚者哉居易不佞辱以夫人之幼子稹为执友故聆夫人之美最熟稹泣血孺慕哀恸他人托为撰述书于墓石斯古孝子显父母之志也呜呼斯文之作岂直为是而已哉亦使百代之下闻夫人之风过夫人之墓者使悍妻和嚚母慈不逊之女顺云尔铭曰元和岁丁亥春咸阳道渭水滨云谁之墓郑夫人　　祭杨夫人文　　　　　　　　　前人维元和三年岁次戊子八月辛亥朔十九日己巳将仕郎左拾遗翰林院学士太原白居易谨以清酌庶羞之奠敬祭于杨夫人之灵惟夫人柔明理性温惠保身静修言容动中规度洎承训师氏作嫔良人茂四德而兰幽有香洁百行而玉莹无玷发为淑问着为芳猷姻族有辉闺闱是式噫福行何昧积庆无征宜享永年遽归长夜浮生若此永痛如何呜呼生必有涯如何不没所甚感者其惟情乎故事剧者情易锺感深者理难遣夫人虽从宜室竟未辞家畜和顺之诚不得施于娣姒蕴孝恭之德不得展于舅姑有志莫伸何恨过此况一婴沈痼自夏徂秋伏枕七旬姊妹视疾归榇千里弟兄主丧雕桃李之花夫远不见失乳哺之爱女小未知其使哀情倍锺血属洛川迢递秦野苍茫日惨不见云愁无色妹孤且病亲老尤慈哭别一声闻者肠断居易早聆懿范近接嘉姻维私之眷每深百恸之情何已恭陈薄奠庶鉴悲诚　　海州刺史裴君夫人李氏墓志铭　前人夫人赞皇县君李氏赵郡高邑人也六代祖素立安南都护五代祖休烈赵州刺史高祖讳志远天官侍郎曾祖讳畬国子司业祖讳承工部尚书湖南观察使考讳藩门下侍郎同平章事赠户部尚书夫人讳娥相国长女也适河东裴君克谅谅今为海州刺史一子曰鐬左卫骑曹参军一女适陇西李遂遂为寿州刺史参军由此而上得于国史家谍云夫人为相门之女邦君之妻不以华贵骄人能用恭俭克己抚下若子敬夫如宾衣食之余旁给五服亲族之饥寒者又有余散活先代仆使之老病者又有余分施佛寺僧徒之不足者澣衣菲食服勤礼法礼法之外讽释典持直言栖心空门等观生死故治家之日欣然自适捐馆之夕恬然如归宝历三年三月一日疾终于海州官第其岁十一月十四日归祔于某所先茔享年五十有四夫人之从裴君也历官九任凡三十一年族睦家肥辅佐之力也由此而上得于裴君状云夫源远者流长根深者枝茂噫李氏之世禄也德有所从来矧相国端方廉雅孝友忠肃自从事彭城登庸宰府不以夷险而迁其道宜乎居极位享贤名也夫人敬恭勤俭柔顺慈惠自女于室归于家不以初终而怠其行宜乎启封邑光德门也裴君修文达政洁己爱人自佐邑从军连牧二郡不以寒暑而易其心宜乎荷百禄号良二千石也呜呼非此父不生其女非是夫不称是妻斯所谓类以相从合而具美者也论撰表志其可阙乎铭曰高邑之祥降于李氏相门之庆锺于女子女子有行归老裴君君亦良士宜贤夫人夫人虽殁风躅具存勒铭泉户作范闺门　　祭韩氏老姑文　　　　　　　李商隐猗欤我家世奉元德让弟受封勤王赐国名芳彝鼎勋盈史册季孟国高秦晋栾□恭惟柔范载禀渊塞既作女师乃为嫔则颍水波清梁国月明言从百两且拜双旌计侯令弟配国名卿入从述职出辅专征螽斯不妒凤凰和鸣此时同庆东都分荣使者责梁公子专魏帝念元昆人思仲氏杖节赴敌斩刍尽瘁无以家为或从王事礼优内子诗美夫人冕纮瑱紞山蕨涧苹子元罕见冀缺如宾绿衣有感翟茀仍新遽叹夜川遄闻昼哭原所旧署孟邻斯卜闲居献寿作赋之官弓裘望袭菽水承欢福善余墓好谦旧祉复自良人集于之子爰从上蔡去临易水空报登坛未闻曳屦晁父先归莫之能比赵母上言盖不得已寒暄结恙湿燥为疵徒虚百禄靡效三医呜呼寿夭所赋彭殇不移谁能了悟孰不忧悲何兹达识乃克先知同易篑以就正如买棺而指期苟有所累安能及斯道远轘辕程遥河洛建兆临涂移舟就壑日惨林岭风凄灌薄积霭茫茫行烟漠漠某等诚深通旧情协先亲始自童子至于成人年将二纪恩冠六姻念升堂之如昨恸幽夜之无晨歌停行路舂辍比邻虽寓辞之有所终含酸而莫伸壶清愧酹俎薄羞芹唯余彤管有美清尘呜呼哀哉　　南阳郡君谢氏墓志铭　　　宋欧阳修庆历四年秋予友宛陵梅圣俞来自吴兴出其哭内之诗而悲曰吾妻谢氏亡矣丐我以铭而葬焉予未暇作居一岁中书七八至未尝不以谢氏铭为言且曰吾妻故太子宾客讳涛之女希深之妹也希深父子为时闻人而世显荣谢氏生于盛族年二十以归吾凡十七年而卒卒之夕敛以嫁时之衣甚矣吾贫可知也然谢氏怡然处之治其家有常法其饮食器皿虽不及丰侈而必精以旨其衣无故新而澣濯缝纫必洁以完所至官舍虽庳陋而庭宇洒扫必肃以严其平居语言容止必怡以和吾□于世久矣其出而幸与贤士大夫游而乐入则见吾妻之怡怡而忘其忧使吾不以富贵贫贱累其心者抑吾妻之助也吾尝与士大夫语谢氏多从户屏窃听之间则尽能商榷其人才之贤否及时事之得失皆有条理吾官吴兴或自外归必问曰今日孰与饮而乐乎闻其贤者也则悦否则叹曰君所交皆一时贤隽今与是人饮而欢耶是岁南方旱仰见飞蝗而叹曰今西兵未解天下重困盗贼暴起于两淮而天旱且蝗如此我为妇人死而得君葬我幸矣其所以能安吾贫而不困者其性识明而知道理多类此其生也迫吾之贫而殁也又无以厚焉谓惟文字可以着其不朽且其平生尤知文章为可贵殁而得此庶几以慰其魂且塞予悲此吾所以请铭于子之勤也若此予忍不铭夫人享年三十七用夫恩封南阳县君二男一女以某年七月某日卒于高邮梅氏世葬宛陵以贫不能归也某年某月某日葬于润州之某县某原铭曰高崖断谷兮京口之原山苍水深兮土厚而坚居之可乐兮卜者曰然骨肉虽土兮魂气则天何必故乡兮然后为安　　皇侄右监门卫将军克孝妻某氏可封仁和县　　君制　　　　　　　　　　　　刘敞棠棣之诗其辑之乱曰宜尔家室乐尔妻孥知其为治内之本也今夫宗妇则有汤沐之邑封君之号此其所以称宜且乐不亦大章显乎具官克孝妻某氏凭庆良奥作嫔懿近柔静之操足仪闺壸庄肃之风能承祭礼俾疏列壤且择令名尚无懈于夙夜思能对于休宠　　朝请郎吴安度等故母广陵郡太夫人王氏可　　赠荣国太夫人制　　　　　　　刘攽邦君之德具鹊巢驺虞之化孝子之思有凯风寒泉之感哀荣之典兼备爱敬之治维广追崇懿行奚□光宠朝请郎吴安度等故母王氏辅佐君子挺幽闲之操宜其家室备均一之美遗芳未泯积庆方厚举集门风伯仲几乎万石疏恩郡治汤沐近于百邑爰因合宫之祀申锡漏泉之泽俾封成国仍付荥名褕翟有光壤户知贵　　外祖母黄夫人墓表　　　　　王安石外祖母夫人黄氏生二十二年归吴氏归五十年而卒三月而葬康定二年十二月也夫人渊静裕和不强而安事舅姑夫抚子皆顺适吴氏内外甚大朝夕相与居岁时以辞币酒席相缀接卒夫人之世戚疏愚良无一间言又喜书史晓大致往往引以辅道处士信厚闻其乡子为士无亏行繄夫人之助夫人资寡言笑声若不能出虽族人亦不知其晓书史也安石外孙也故得之详明道中过舅家夫人春秋高矣视其礼犹若女妇然视其色不知其有喜愠也病且革以薄葬命子亿其可谓以正始终也已舅藩既志其葬四年安石还自扬州复表其墓曰圣人之教必繇闺门始后世志于教者亦未之勤而已天下相重以戾相荡以侈疣然斁矣自公卿大夫无完德岂或女妇然或者女妇居不识厅屏笑言不闻邻里是职然也置则悖矣然其死也闻人传焉以美之是亦教之熄也人人之不能然也传焉以美之宜也矧如夫人者有不可表耶于戏　　吕公着妻鲁氏赠国夫人制　　　苏轼妇人之德如玉在渊虽不可见必形诸外视其夫有羔羊之直相其子有麟趾之仁则内德之茂从可知矣具官吕公着妻鲁氏名臣之子元老之妇所资者深故志存乎仁所见者大故动协于礼环佩穆然闺门化之而降年不永禄不配德其改封大国正位小君庶几为女史之光非独慰其夫子而已　　祭欧阳文忠公夫人文　　　　　前人呜呼文忠之薨十有八年士无所归散而自贤我是用惧日登师门既友诸子入拜夫人望之愀然有穆其言简肃之肃文忠之文虽无老成典刑则存何以嗣之使世不忘诸子惟迨好学而刚夫人实使兄弟吾孙僥福文忠及我先公出守东南往违其颜病不能见卒以讣闻自敛及葬馈奠莫亲匪愧于今有腼昔人寓词千里侑此一樽尚享　　祭滕大夫母杨夫人文　　　　　前人呜呼士盛庆历如汉武宣用兵西方故西多贤惟时滕公实显于西文武殿邦尹范是齐功名不终有命有义我时童子知为公喟四十余年墓木卜围乃识其子倾盖不疑忠厚且文前人是以秉心平反慈训则尔仰止德人如冈如陵升堂而拜犹愧未能岂其微疾一恸永已胡不百年以慰其子寿禄在天考终非亡鹊巢之应子孙其昌　　韩维母蒲氏王氏赠秦国夫人制　前人慎终追远仁也显亲杨名孝也得志行道泽可以及天下而富贵不能及其亲天也虽不能及而追荣之典可以贯幽明褒大之训可以表后世礼也呜呼此亦仁之至义之尽矣具官韩维故母蒲氏王氏族为世望德为女师恭俭以成其夫严敬以成其子使朕获老成之佐以济艰难之初宜推异恩以报旧德　　书程夫人墓志后　　　　　　黄庭坚余观长安君捆内之法知其外家渊深必有积累或锺其美于女子耳余尝病今世士大夫家既去父母而从人矣及其夫得官于瘴疠之乡妻辄不随世俗亦以为当然夫人不纳族人之议从夫于南平此亦足以厚薄俗矣至于救人急难决事可否皆男子之事而长安君躬行之可谓健妇矣所闻不出房闼乃能启手足而不乱又何其难也　　跋刘庆子母胡夫人萱堂记　　真德秀观胡文定公传家录自圣学之源流治道之机括修己接物亡间细巨皆为子弟言之故自致堂五峰昆弟至于西园或出或处皆能行天下之大道守古人之正法至于女子亦有如夫人者焉二南之诗以化行闺门为极致家人彖辞曰利女贞盖男正易女正难胡氏之教能使女子有贤者之行其道行于家者可知矣庆子以萱堂记示予谨再拜而书其后　　跋陆氏墓志　　　　　　　　刘克庄陆夫人之贤略似予妻世间悍妇不死乃使二妇死耶览卷凄然系以小诗一夕死生异百年甘苦同孤身操井臼愁杀老梁鸿　　安定郡夫人王氏墓志铭　　元马祖常夫人王氏故赠翰林直学士安定郡侯胡公讳某之夫人陕西诸道行御史台治书侍御史彝之母也世为浚都鄢陵人父讳贞伯始宅安阳兄讳□由地官属出主襄阳谷城二县簿夫人在父母家时虽钟爱于其亲而食与衣常后于兄嫂及归胡氏事安定公持妇道终其身无懈容亲纺绩组紃之工弗好世之侈靡华饰以俭以勤相安定公家政卒能有成慈睦仁祥姻芘之夫人有子二人长即治书次规儒业山东宪府辟署书吏补典宝监令史治书甫丱夫人谓安定公曰是儿天资颖悟可令早就学也遂求经师讲先王礼乐诗书之义善属文未冠令誉日着起家为大都儒学录大都四方髦俊辐辏于是治书学益硕大名益光显省台交荐于上历监察御史右司都事左司员外郎工部侍郎丁安定公艰吉服浃月即拜今官使者及门致礼意敦请治书以侍夫人荣养为辞夫人曰儿来前吾有训汝承吾志吾逮事舅姑汝先考及我教汝胡氏之宗事其在汝乎今国家命汝为台臣西南四省四宪之评议属之汝其速行毋以我养为辞焉治书上事半月夫人讣至徒御不戒号泣东出及安阳丧次衔哀具书告其友马祖常曰彝不孝先妣安定郡夫人以至顺元年六月六日卒将以七月三日祔葬于先考安定郡侯之墓里人杜愚为之状矣请吾友为埋铭以刻之呜呼人之生有男女焉幸而为男子或有所树立于世则不与百物俱尽幸而为男子矣无所树立使人恶之惟恐其久生而何死之恤也夫人女子也为女而能贤为妇而能孝为母而能慈从其夫子有官有封其所树立殆过男子矣宜乎富贵寿考享厚生之福也欤祖常与治书同学古文使为铭义不得让乃铭曰在相安阳有贞慈母启封汤沐赋安定亩炜其辉光夫人象服柔嘉有仪百丽于福少也稚弱玉节闺房归于夫家组紃含章教子俎豆不系于迁弗雕其全而人咸天诗书礼乐六艺之师起其施施居其孜孜乃成治书懋官台臣又成典宝克昌克寅克昌克寅亦既多淑善后无疑譬彼穜稑我稼则获且痔钱镈洹泉出山纡流相西□□松柏荟蔚之隮允矣安定幽居是域夫人祔之协其龟食孙子爰殖我铭不泐　　思州田晃忽而不花封二代制　　前人先王制礼妇人之义饮食衣服祭祀而已非有与于外事也然或妇道母德可以表率宗而成其夫子者顾宜有以显贲之也具官祖母某氏早躬组紃克遵女戒作配令族柔闲有仪惟时闻孙扞我边圉膺被爵禄光宠于时而尔可不疏封乡国以广彤管之训乎赞书在门其告泉壤　　书邢氏贤行　　　　　　　　　吴澄晋散骑侍郎贺乔妻子氏养其夫仲兄贺群之子率为子乳哺鞠育同于己生使乔广置侧媵后有妾子曰纂子亦子之今观大同穆氏妻邢氏子夫兄之子与夫妾之子恩勤备极二事适相类然子氏为士大夫之妻通经史能文章咸和五年上表于朝援引古今辞义蔚然以此妇人而有贤行固其宜也邢氏生长民间非有见闻之益学之功也而其贤不减于子可不谓难能者哉呜呼近世士大夫不能正身以御家纵其妻悍妒无道无子而不肯子兄弟之子钳制其夫不令有妾阻隔其妾不令有子卒至绝嗣为不祀之鬼者多矣闻邢氏之风独不内愧于心乎夫妇人无非无仪岂欲善誉之闻于人而君子乐称邢氏之贤亦将愧夫世之不贤者也　　许衡妻敬氏封魏国夫人制　　邓文原鲁国有真儒實弘宣于道统周南得淑女必肇正于人伦肆予社稷之臣夙有闺门之化爰旌令则特示崇褒具官许衡妻敬氏性静以贞行恭而顺自职居主馈孝克奉于旨甘逮贵被展衣俭犹亲于澣濯惟我宗工尽赞襄之道由尔内助秉柔正之仪虽善庆之报方来而哀荣之典未称庸视茅封而进秩式颁芝检以疏恩于戏夫妇相敬如宾亦既追荣于偕老公侯必复其始尚其启迪于后人　　淇阳惠穆王妻啜思蛮公主封王夫人制　　　　　　　　　　　　　　　　姚燧朕自践祚于今三年洪惟天地祖宗之佑阴阳和平星纬咸若民物丰阜边鄙不耸朕是用大赉于群工凡尝执政柄理者必追锡及于三世而伉俪之贤亦与嘉褒于戏是旷代之典也具官塔剌咍妻某毓秀朱邸作配相门少习仪训闲于妇道贞顺著称垂范闺阃相厥夫子为世英宰而芳兰早萎不终荣显懿彼宗戚失此女师开吉壤于淇阳正邦君之显位服我新宠妥尔幽灵　　顺昌郡武敏王妻扎剌而氏封王夫人制　　　　　　　　　　　　　　　　前人大帝立极之十五年尝曰我太祖戡定中夏日不暇给由天未厌宋德故帝制偏方命将出师一家天下令惟其时曾不三年墟其庙社虽曰睿算万举万全亦大臣奉辞宣力死职忘身有以致兹厥功茂哉用是追崇故光禄大夫江西等处行中书省左丞相阿塔咍为推忠翊运宣力功臣开府仪同三司太师上柱国顺昌郡武敏王其故妻扎剌而氏在父母家幽闲而礼其相夫也淑慎有闻所可尽伤在不寿考以语媲德不及见夫丞相建希世之功以语娠贤不得食子大夫纠官邪之禄非贲元壤曷慰贞魂可封顺昌郡王夫人　　封宣圣夫人制　　　　　　　　虞集我国家惇典礼以弥文本闺门以成教乃眷素王之庙尚虚元媲之封有其举之斯为盛矣大成至圣文宣王妻亓官氏来嫔圣室垂裕世家笾豆出房因流风于殷礼琴瑟在御存燕乐于鲁堂功言邈若于遗闻仪范俨乎其合德作尔袆衣之象称其命鼎之铭秩秩彝伦吾欲广关睢鹊巢之化皇皇文治天其兴河图凤鸟之祥可特封大成至圣文宣王夫人　　题陈秀伯碑阴　　　　　　　明叶适余既铭陈君昂重言曰昂母林氏同县林坳里人年十八归先人林氏富陈氏贫父祖同宦学道里相隔千余母从姑穷舍中插篱自蔽叹曰是可长处乎尽倾赍装悉买田始治屋今砺碕东山西奥三□多遗畴焉余固疑陈君无所合于世何遽至给足而夫人能以枝叶庇本根克私成公信天下贤女子也有儒业无儒效衣食并日门单户寒故昔人以为误悔之久矣自君高及昂为儒累累效无寸尺误岂少耶母弃昂时未三岁尔然而上伸舅姑之养下隆子孙之托皆夫人力也不可以无传因书畀昂使刻于铭侧嘉靖八年正月　　潘母吴伯姬传　　　　　　　汪道昆故右司马吴公宁居莘墟密迩吾里公冢孙为御史瀚御史冢孙为太学生思诚太学受室于胡民部岐胡无息早世则客真州纳谭氏息女一息子二出于谭太学受业大司成潘汀州以文学高第应乡试汀州知太学有女而淑请昏次子召南太学蒙故赀家世倾县于时愈益豪举挟万金受江壖田予民间太学垂橐归病甚自度不起仓卒命伯姬归于潘汀州嗃嗃居庭诸子妇一不当辄谯让近属谓新妇故席葆大惧不能奉舅姑欢而伯姬执事愈共终身谯让不及姑程以为敏事至辄从新妇昼便宜伯姬下冢妇而肩随之内言无间逾年而太学病革则以二子属伯姬吾家自司马以及于吾世为宗子吾不幸有子而晚幸有女而贤惟是坡若增髫龀未立即女有字矣吾将望女而克吾家异日者当吾宗立吾孤宗女犹宗子也吾目瞑矣伯姬唯唯则代二弟主丧丧具不周则脱簪珥为赗顷之家难起二弟益困株连中外率倚办伯姬周应无诎邻寇数入境伯姬从次君避地真州必母弟举室与俱然后往时继母程婴末疾固请留则以坡妇黄事程于家二弟御谭后车且载增妇则故王御史献芝女也与伯姬皆从公宫受诗书时伯姬子之恒生十年既出而远外傅于是命之恒侍庭内受毛诗每诵樛木谷风诸篇辄令三复伯姬语王曰妇人从人以顺为止樛木履其盛者也不失吾常变而谷风命也次君故多内嬖伯姬安之次君雅以好客闻客至辄呼酒顾性懁急一呼而取办应声再则作色而赪三则厉声诟矣伯姬治具自若置弗闻卒尽客欢次君善客而劳中馈会姑程病伯姬谒谭而趣东归谭语伯姬二息骎骎长矣宁使服下贾以糊其口毋宁母子传食而家伯姬告次君辄受资斧当中贾为之策曰芜湖万货之会且近吾乡第奉母居之于贾便伯姬归侍姑疾务尽劳逾年姑亡务尽哀尽礼无何谭亦殁二息业已丧橐中装赖伯姬使至而举丧始得归葬伯姬日夜号泣丧谭如丧程且曰生不及终养死不及视含吾二憾也视二弟如畴昔绝口不问母钱汀州举季子道南庶也季少长于二嫂伯姬恩礼尢优即遇汀州诸媵人意烝烝厚也汀州凡五醮女伯姬皆与衿鞶出处悉姊事之终始无失汀州既得谢就养诸子舍中三家者遽以月更仲妇当仲月期至则夙夜治滫瀡供具必躬食上则屏而伺舅餐必宿饱汀州戒勿以口腹爽吾口第损之客谑汀州异日者过长公必以仲月先是汀州请以之恒字吴太学女余结其成吴亦世家家世倾县之恒既逆妇伯姬儿子畜之之恒负隽才博学好古其所游先正先达皆大父行东学吴会北学成均比归邑中其知交半寓内邑中诸茂材自负者争愿交之恒歡客过之恒之恒入白母母饷客视次君客即卒爵如初筵己卯南国宾之恒废勿举母曰有命父益以此求多孺子薄博士家言广交游而称古昔王父耄矣宁讵能待河之清乎乃阖户而鐍之旁舍中程督本业日急母曰而翁第趣而显父母尔孝子先意承志不命而从从命次之衡命非孝也既而蹙然太息曰勉之而母旦暮人也不逮而显矣母凡十乳血败而疡始视卒易之浃辰而殆之恒帅幼弟之怡造膝下请遗言母及弥留无以应母弟坡至泣下沾衣盖坡长子从次君贾死真州次子寻殇当阼岌岌矣母忧之甚即死不辍哀云司马氏曰处从父出从夫女德之经也祭氏死雍纠而生祭足君子非之非之诚是也葛覃之归宁清人之归唁学士至今诵之夫非圣贤者与家不忘室矣故家有急则急吾所事室有急则急吾所生各以其时行尔伯姬归于潘家步康矣有舅而寿富康宁且贵有夫而良有子而才伯姬利在代终无庸蒿目有吴中否二息未及亢宗伯姬戮力以图存唯是先人之治命在无论能妇能母其于能女尢贤往吾弟亡其室吾友王廷尉谥之共而传之吾弟姻次君弟季君善之恒甚季君帅中外以为请吾私谥之曰懿而传亟称伯姬谥法具吾弟议中载后乘
　闺淑部列传三
　　明一
　　马大德妻王氏
按畿辅通志王氏马大德妻永平人有淑问及卒有司旌曰贤德可嘉　　武维藩妻杨氏
按永清县志杨氏训导武维藩妻侍舅姑寒暑不怠相夫劳苦备尝和熊课子饮水持家人称贤妇　　索一贯妻赵氏按永清县志赵氏廪生索一贯妻刑部其昌之妹性严而气和无成而有终仁寿之资纯静之品近世所罕觏　　王显祖妻谷氏
按永平府志谷氏王显祖妻生而聪颖端重才德皆出人右幼失恃即能代父主家事及归王不以世胄女傲夫家执妇道惟谨事孀姑十余年无惰容相夫训子读书守正事伯兄伯姆恭敬尽礼无异翁姑疾病扶持竭力调护同居四十余年略无嫌隙抚孤侄同己子御下宽恕教子孙以和顺勤俭处外内戚党胥笃恩义奄逝日远近悲悼如失怙恃淑范足法懿训可垂夫显祖为贡士子基文杰孙钦铨镇钧曾孙德溥德洪俱成名父子祖孙书香继美皆谷母孝慈所致卒年七十有二有司表其门　　白圭母郭氏
按南宫县志郭氏白圭母性端重言动容止为亲戚望及归白值洪武时南北兵争民艰于食郭恒采草木食以自充预储甘旨以奉舅姑流离之际舅姑不失甘饱先意承志无违言恒训其子圭曰人子之孝莫大于显亲力学绩文匪为虚名必须建功立业造福苍生得为良臣斯可为孝子圭谨受教后登进士居官所在有声位极人臣功名垂于竹帛皆夫人贻教也　　白圭继室孟氏
按南宫县志孟氏白圭继室钺之母也性端静寡言笑年十八适圭抚前夫人所出子女不啻己生圭任陕西按察副使孟氏从于官乡人有为属县令者瞰圭出按事以重币来孟曰公素励清操岂宜有此必妄也执却之及圭转浙江布政使公廨邻织染局局夫盗绯绿罗数十匹色绒数十斤不得出掷之墙外家人取以告孟立命归于官每以随夫宦邸不得奉侍舅姑为不乐岁时裁衣致远必躬自缝纫方物嘉味非速坏者未寄不敢先尝其笃孝如此常曰人家子弟所为不善其母多为庇护不闻于父则子之恶日纵而不可治故诸子有过必告圭惩之不少宽假其遇诸妇尤有礼法侍立终日无敢失容凡中馈之事皆使亲执其劳虽居京师日躬事蚕绩曰诸妇皆出自贵家吾将使其知成之不易庶几能俭约也后累受恩命屡朝慈懿皇太后被赐赉圭先有军功当荫疾革遗命草书陈情或以孟所生子为言曰镔非吾出实居长不可易卒以镔名奏及圭卒后诸子家京师十余年食逾千指内外肃然夫居将相子女皆贵内外姻娅之盛一时鲜俪而诸妇女无敢骄佚孟氏之教也　　李宗理妻汪氏
按贵溪县志汪氏李宗理妻年十七归李克尽妇道洪武间宗理以公事诖误逮至京下狱汪匍匐赴诉遂得释旋为宗理置二妾生五子科名奕世年九十有七直指王增祜为作贤妇传　　姆师范氏
按临江府志范氏清江人□之孙博通经史洪武间召为女史授孺人为宫中姆师一日高后问前代何后最贤家法何代最正对曰唯赵宋诸后多贤家法最正命录进更听之诵凡降内制多范为定诏赐归老于家　　陈陛章妻谭氏
按高安县志谭氏诸生陈陛章妻新建孝廉谭守中之女也孝事舅姑善课子孙每遇岁荒出粟赈饥四子俱列胶庠寿六十四终人称贤母　　白应甲妻陈氏
按江宁府志陈氏江宁白应甲妻二子梦鼎梦鼐皆名士氏事继姑如母嫁姑女如已女相夫教子克尽其道抚族孙外孙之孤无依者成立鼎鼐以公论忤贵人罗致于狱母怡然曰吾子范滂流也吾宁不为滂母乎绝无愠色会国变得释晚年伯子以明经选仲子举于乡母无喜色惟奉佛修善训诸孙以读书明理而已年八十四无疾而终女适王姓年二十夫殁归侍母三十余年　　童释卿妻罗氏
按杭州府志罗氏童贤母宁海童处士释卿妻也罗为县旧族贤母少丧亲丰姿端厚有识度年十三归童氏时处士之祖母高年而父母皆老贤母事之孝敬雍顺治产业事女工甚得妇道舅姑喜家事一任之祖母晚病手足痹不能举溲恶或时污□席贤母躬抱持洗涤饮食必执匙筋以进久而不懈祖姑心德其所为每私祝曰吾苦孙媳无以报愿汝有子有妇咸若汝之孝敬贤母有知能遇女妹及族人亲戚皆有恩祖姑及舅姑卒相夫奉丧葬于内外粗细指画综理皆有方略既而家浸盛生四丈夫子长各有才智好学母训以礼义忠厚尤得母道及处士早世诸子长娶妇生孙一听贤母之教遂相与合食不分财异爨作先祠置祭器以奉祖考家庭之间出内有法长幼有伦遇人有惠待宾客有礼于是贤母远迩皆称焉初元季无政大家以赀结长吏田之租税俾小民佃者代输里正因而渔利每亩征米四升小民以为病会贤母家为里正催民租税命减其半不足宁出己粟以输乡闾贫弱赖以不困洪武初宁海及邻县饥里中富人以麦贷贫乏者每麦一斗偿谷二斗三升时贤母家有谷数廪召诸子谓曰饥者众而吾家幸有余安忍乘时取倍蓰之息若等无效他人宜减息一斗以为乡率于是长子遵母意与诸弟行之又白于县请禁多取息以病民者数百里内贷麦者利其息少竞奔走焉咸叹息以为童母恩己母好施予孤弱不能自守者给以钱粟不责其偿为之娶妇使成家业如是者二十余人人或告饥推食以与之遇人有急度其事可解属诸子为解之后或背负绝不与较至不义事戒莫近于不可者戒弗为其揣料世事明远虽丈夫弗逮也家人婢仆人人察其饥饱苦乐与其才性所宜无有怨者今年几八十子妇及诸孙妇男女数十人曾孙七八人奉养祗顺不敢违果若祖姑所祝名人修士往来者皆致拜而去　　毛彦清妻叶氏按处州府志叶氏毛彦清妻长子三岁次在孕姑老彦清好武出游荆襄值元季兵乱莫知所之叶日夜奉姑抚子无不周至每以荆花荣茂事谕二子曰兄弟和气则家道昌大二子遂顺母教克和厥家五世同爨　　李宗长侧室陈氏
按广东通志陈氏新会李宗长侧室也宗长生男女四人而陈氏无出宗长夫妇既卒值元季乱陈乃收世系契券携子女佣于乡以糊其口明初稍复业数十百租皆陈掌之无所失其女请奁田笑曰汝先人无遗命妾敢自擅耶每宴集辄出主客客辞以太贬曰吾岂有坐次于堂上也其子与人博陈屡痛哭临之博徒为之动告其子曰与汝共博戏如汝母何子亦感悟病将死嘱曰敛我布毋绮纨奠我庑下毋于正寝瘗我老孺人墓侧毋高我封于我足矣呜呼谨名分辨上下春秋之法也小人之所以侵君子妾妇之所以制其夫者冠履倒置上下之分亡也陈氏岂知书者哉可以风世矣　　蔡女官
按番禺县志蔡氏邑人少有淑质通列传洪武二十四年闻其孝敬选入宫擢为女官因召其父碧山弟祖道诣阙赐宴俱授锦衣卫镇抚赉以币复其家　　姚振玉妻陆氏按常熟县志陆氏姚振玉妻玉早亡陆教二子榛鹤读书务农以成家翁伯善为给事中永乐中采木没于全州陆命榛鹤函骨归葬有邻妇寡而无子为衣食之既死棺葬之人皆以贤孝称焉年九十一卒　　吕九思妻俞氏按新昌县志俞氏吕九思妻九思远宦逾三十年俞氏家居奉养舅姑易装奁为甘旨费既没买山营葬置祭田以供苹蘩训侧室子同于己出九思概不问焉　　王伯埙妻张氏
按宁波府志张氏名相字敬助余姚人父云航有隐德善识鉴每奇其女教之经义适慈溪王明白子伯埙为金溪令有能声云航尝嘱其女曰得甥当告我举首子以告视之曰来矣名之曰来再举子再告之曰复来矣名之曰复既以第三甥告曰亦足与兄鼎足而立名之曰鼎来复同举宣德丙午孝廉来为工部尚书复举进士为刑部主事鼎为御史终广东佥事张封太夫人相夫教子一以古人为法金溪殁氏每以敬姜之言勖诸子大书日新二字于书斋在官邸每手书箴训谆谆以竭忠报主和僚友迪子姓为规终不及其他来征湖贵时手制汗衫遗之云非为汝不足于此使汝知我尚健庶得安心王事不以我老为念耳及凯还戒以毋自矜伐以全居美之道其手泽至今子孙宝焉　　吴叙兹妻温氏
按金溪县志温氏小字兰娘厚山吴叙兹妻叙兹怠于学兰娘数谏不听引刀自断其指不言亦不泣姑觉诘其故答曰嬉游夫之过也指父母之遗也断指而言是损亲之遗以沽名且益彰夫过也妾曷敢焉由是叙兹勤学有成　　金湖妻余氏
按武昌府志余氏嘉鱼人少保金湖妻性敏惠克赞大业庄皇后闻其贤召进内殿亲赐采桑衣一袭金剪桑筐各一事余因谓湖曰公力竭矣主上眷遇无以加矣尝闻古大臣知止足而戒盛满公盍乘时自引去保有完名公改容谢遂上疏乞骸骨归　　陈邦达妻冷氏
按宁州志冷氏高市陈邦达妻幼通孝经治家有法戒诸子去奢从俭谕出粟济饥买地为义冢以葬孤穷之无归者年七十有四卒大学士张东白为作墓志铭　　王一光妻俞氏
按婺源县志俞氏名瑞凤三都余希文女适乡宾王一光王家故饶而氏持俭素一光谦和长厚氏又以醇谨佐之故家日裕誉益隆光慷慨好施如输义田兴家塾焚券建桥等事不一而足要皆氏赞襄之力也诲子以正勿令骄惰皆能以忠厚相传王氏世德盖有自焉　　张员妻徐氏
按绍兴府志徐氏余姚张员妻番阳进士徐勉女能读书鼓琴为诗歌员亦有奇节爱义好施家素丰后乃不给徐未尝以贫苦婴情与员终日静坐横琴一弹三叹有遗世之想其姑老年被疾徐扶持起卧不少怠菽水得姑欢心姑每曰吾贫久然得今日母子熙熙而忘忧者妇之力也　　冯兰妻解氏
按高阳县志解氏吏部郎中冯兰妻稽勋员外郎宾之仲女幼聪慧闲雅父母爱之为择□得兰兰年十九举乡试解年十五归兰未及旬姑亡事舅及继姑得其欢心处三小姑如同胞冯固里之巨室同爨不减百口解氏居其间能戢睦虽臧获遇之有恩义门以内无少长贵贱皆爱重之相夫子随事致劝戒每夜读必候于侧或挟女事以共其勤尢重宾祭礼兰友至必喜为具食留之俾尽款曲岁时献飨务底精腆至自奉则粗衣粝食一无所择兰尝语人曰吾居官治家幸无大过者实内助之力　　临泉王妃边氏
按博野县志边氏边甫圣之女弘治中以淑德选为临泉王妃　　程□妻侯氏
按博野县志侯氏程□妻孝养舅姑敬顺夫子抚育诸庶及从叔幼孤不异己子凡所行事无不循理卒封上谷郡君　　曹尚宾妻赵氏
按续隆平县志赵氏曹尚宾妻氏性淳厚善事翁姑姑死余妇幼赵独养其翁竭力致丰洁并抚其幼叔翁感泣对人称不置口年三十无出劝夫纳妾弗听泣诉其意于翁翁感其诚亦为下泪乃命纳秦氏生二子珍珵赵爱若己出与秦终二十年无间言秦丧其父母贫委曲代为之养并养其兄及侄夫亦不禁翁亡诸叔诸娣好争赵密恤其贫者俾主簿初子珍早为诸生夫亡教次子珵学亦入泮邑有兵变邻里慕其贤共护之竟免于难年七十一终二子奉遗训兄弟同居　　李琰妻边氏
按定州志边氏定州人李琰妻家法严肃教二子浒溥读书尝至夜分恐其或倦呼置左右陪以纺绩二子益勤励联登仕籍所在郡邑俱有旌表　　王之绣妻杨氏
按巨鹿县志杨氏副都宪贤甫女蔚州刺史王化行子之绣妻幼内则通列女传富而能勤贵而能俭缟綦自好一切家事不以累夫俾专志于学翁姑暮年得子比见妇俱已笃老氏供滫瀡燂□罔不尽力无何先舅姑没没时犹谆谆以高堂风烛嘱其夫　　王国祯妻宋氏按山西通志宋氏大参王国祯妻封淑人归祯尽妇道灯火佐读履雪忘寒勉祯登第不御华饰训子凝祚亦成进士犹躬执炊下邻妇见之讶曰安有翟冠煌煌如斯者贤矣哉　　王紃妻崔氏
按潞城县志崔氏王紃妻父兄皆死节无后氏焚修祭扫终身不辍事翁姑尽孝佐夫勤俭教三子俱成立人称贤母　　孟养素妻吴氏
按武昌府志吴氏咸宁人太仆丞孟养素妻妇节母仪着闻闾里素壮岁艰嗣吴为广置姬妾晚乃得子应衡吴抚若己出未几素殁吴抚恤诸姬严饬臧获门内肃然邑令刘世科表其门　　倪岳妻卢氏
按江宁县志卢氏名允贞布政卢雍女年十八归倪文毅公岳当翁文僖休致时文毅为编修与卢归省遇家回禄文僖不乐氏尽出奁赀购室建大楹以纾其忧生子不育为文毅置妾略无妒忌早卒赠夫人　　余泰元妻胡氏按婺源县志胡氏名廷怀沱州余泰元妻清华胡文宾女性贞淑警敏知大义家贫克自勤俭相夫敬训子严处妯娌和事舅姑膳必躬药必尝左右承志不少违逮姑疾笃祷天割臂肉啖姑事闻县令旌表　　何镇宁妻陈氏按新昌县志陈氏诸生何镇宁妻闲静仁慈事姑曲尽孝道敬延师傅训子以孝友勤俭为务居家谨饬未尝见其笑语邻里困乏多方周恤不自以为德乡党咸颂之　　刘宽继室童氏
按瓯宁县志童氏名顺指挥使刘宽继室性淑慎贤明宽卒子鋹尚幼前妻子尽有其产或谓宜直之于官氏曰彰子之过以伤至情不可乃携子鋹依弟训以居辛苦操持几三十年鋹既成立时遣归扫先茔以修兄弟之好人称其贤　　胡瓒母武氏
按永年县志武氏尚书胡瓒母封太淑人瓒父文举精理学每读书至夜分鸡鸣即起氏纺绩与共相得欢甚督诸子曰汝父力学而踬命也汝学未至而遽委诸命可乎子夜篝灯诵读声不绝乃喜稍懈则竟日不怿由是诸子俱有成仲瓒少登第自行人为御史当封文举弗受瓒请于母母曰御史谏诤为职吾见汝为御史直言无讳即无忝所生乌用翟茀乃为光也文举赍志太学舍氏受封淑人每朔望呼诸子妇至庭训之曰无替若父教瓒□历中外为名臣母教之也　　崇庄王妃成氏
按汝宁府志成氏光州人崇庄王妃也父允弼任经历妃性贞淑寡言笑习阃仪选入藩诞一子二女庄王性行端严妃赞襄有道性复至孝祖姑靖妃李氏患目疾妃亲舐之目遂明姑恭妃王氏疾笃妃亲供汤药衣不解带祈天请代比薨水浆不入口者三日及庄王薨哀毁逾礼时归德王遗腹生怀庆崇庆二郡王皆妾媵所出妃皆曲为抚育宗室有贫乏不能丧葬及嫁娶者捐粟帛赒之兼脱簪珥为姻费母仪淑慎虽古之贤妃无以过也　　刘澄印妻张氏
按济南府志张氏莱芜人州同知刘澄印妻年十七归刘事翁姑笃孝印病奉汤药几忘寝食印父以印病欲其废儒业氏泣不欲病痊鬻簪珥衣被为束修灯火资寻得入泮姑病泣祷愿以长子代姑愈而子果死印父没遗命捐田八百亩以赡族时印已窘乏氏力劝行之以成父志三子一庶出析产以肥让庶出子诸子俱为庠生孙十七人张年八十余卒　　陈维垣妻焦氏按山西通志焦氏陈维垣妻维垣淫于钱氏图逐氏而娶钱焦氏誓死不去亦不近夫但侍姑左右供饮馔而已未几竟被垣害贤淑孝行人共怜之学使者题其墓　　刘常吉妻龙氏
按长沙府志龙氏湘乡人适盐运同知刘常吉吉任关中摄蓝田县事子象贤方幼龙氏摩其顶谓常吉曰君为民父母不当如妾之拊儿耶民受子爱之惠即如此子之恋我也常吉肃然谢之在邑贤声大着为上官所荐擢已而常吉病亡龙氏扶榇历关山之险归葬于乡哀劳成疾执象贤手泣曰汝早丁孤兄弟不可据其勉自树立毋以施报相准而薄所亲毋急荣利而辱于进取毋令后人无食言已遂卒象贤长于祖母曾得计偕铨司悬膴仕授之不就里居抚群从笃□友修族谱挥金排难一奉母教　　杨中正妻陈氏
按崇仁县志陈氏杨中正妻年十八归杨累生弗育捐首饰置妾数岁亦无出适媒妇携一女来氏谂其资性醇谨复收之逾年遂生一子名奎氏抚如己出后中正殁氏所生女求奁田氏曰杨氏军民二差恐汝弟弗能支卒无所与虽奎屡劝亦不听年八十卒　　陈说模妻李氏按宁州志李氏陈说模妻散官九思之女归陈克尽妇道说模艰于嗣为广置媵妾生子二视如己出说模授上林苑监录事没于京邸李携诸孤扶柩越数千里抵家无虞咸谓贤孝所致事寡姑章氏至孝赈荒周乏贤行颇多有司屡表其闾卒年七十有六　　狄星祥妻白氏按溧阳县志白氏康敏公昂孙女狄星祥妻狄世鼎贵媵傔多不习耕织白尽遣之事姑笃孝衣必亲澣膳必亲视所有一惟姑命不敢自私惟惓惓以善事大母训诸子及媳夫亡义方教子尚勤俭好行其德不信祷祀输租令其自斛赢即返之以子敬贵累赠恭人　　陈献策妻史氏
按溧阳县志史氏都谏陈献策妻金沙进士弼公侄女性宁静不乐华侈年三十二陈任大行孺人力疾事舅姑家事悉委之侧室夫亡子德庆举孝廉史终身布衣蔬食坐卧一小楼虽仆婢不加声色两封孺人年八十无疾而逝　　谢孚妻冯氏
按太平府志冯氏御史谢孚妻孚任福建副使寻巡陕西冯每以用刑失当为惧孚信之始终宪节三十余年矜恤慎审内助之力居多年八十封恭人　　张灏妻薛氏按苏州府志薛氏名妙安长洲人张灏妻少敏慧甫笄丧母逾年丧父而弟妹皆幼薛哀痛中办丧事尽礼归灏事翁甚谨及事两后姑皆曲尽妇道相灏以俭约处家教子治生之暇读书诵史灏没过时而悲遇父母忌日辄哀泣不食居常服勤履俭衣襦环瑱终老无所易澣濯诸事耄耋不废子妇劝止则曰吾以此遣日耳自宣德癸丑至嘉靖辛卯年九十九身历八朝目击四世郡守胡瓒宗颜其堂上其事于朝立人瑞坊以表之坊成北向拜谢无疾而终　　汪之广妻常氏
按砀山县志常氏太学生汪之广妻廪生汪止善之母负性温恭存心慈惠嫔汪竭力持家孝事舅姑虽遇疾病犹必躬侍菽水及析爨不改其素值岁大饥体翁姑意罄簪珥代夫弟之海之盈之浚毕婚之海与妻俱夭遗子性善甫四岁氏抚养成立人嫌其孤莫肯女焉氏恳其妹女为之妇事夫无戾无亢夜勤纺缉伴夫读书后为诸生有名氏止生一子辄劝夫多娶以广宗祀其御妾有道妒忌不作实有樛木风视妾所生子与己所生均等无稍偏颇乳哺怀抱疾病顾复曲致其爱真以贤妇而兼慈母子止善廪冠邑庠皆氏和熊画荻之功也　　李开来妻樊氏
按处州府志樊氏庠生李开来妻幽淑贞静精女红闲文墨解吟□事父母舅姑孝敬惟一母病衣不解带者弥月母不起作痛母诗一绝夫授徒他郡姑病必亲尝药饵不离左右居恒手无停又作勉夫诗一首所著有绿绮吟　　郑寿妻胡氏
按处州府志胡氏郡城人为进士郑公子寿继室贞淑温良动遵姆训前室樊有子望龄侧室黄有子舜龄俱在襁褓胡字之一如己出捧负提携极其慈爱疾痛□痒必细为体察二子亦忘其非胡出也及就外傅必考肄习几何二子髫龀迄有成立胡尝谓黄曰尔饬厨吾抱哺各相得也黄甚德之寿未第胡已先逝寿心伤有奉倩之悲黄及二子岁时伏腊致奠楹间未尝不涕泗呜咽也　　朱允光妻李氏
按处州府志李氏朱允光妻孝慈端静贞顺和平少失母事继母克谐以孝处长幼间罔不辑睦及字朱姑性颇严氏事之唯谨岁时蒸尝极致孝享琴瑟甚调劳勚无怼生男五女四拮据婚嫁诸媳一凛闺教脱簪珥佐馆谷膝下诸孙彬彬成誉氏盖少时磨炼困心衡虑所出故为妇孝为母慈敬顺无违克家食报有以也　　郑让妻李氏
按海盐县志李氏南庄先生女归郑让生子延字东谷朱祚云李氏以道义相夫为善人以诗书勖子为名士　　王俊妻沈氏
按海盐县志沈氏指挥王俊妻教诸子曰不能为儒则习一艺以自养每见纨□子遇荒岁多死道路不可不戒后子轩妻黎氏三十孀居有妇节沈所化也　　严大纪妻高氏按余杭县志高氏诰封夫人太常寺卿严大纪妻也归太常时姑已亡高痛姑不逮养岁时祭祀泣数行下事舅执妇道惟谨事妾姑如其姑生子殇遂为太常置侧室得三男善抚之如己出恩慈而教严务成于远大与太常相对无惰容待诸媵以礼驭臧获以恩而饬以威食不重味衣不重帛辨色而起丙夜不息人谓太常之居则为孝为义出则为廉吏为名卿策励三子为名士皆高夫人之助也　　李志学妻高氏姊妹
按余杭县志高氏诰赠孺人长乐卿主薄高节女南京兵部车驾司郎中李志学妻也家素贫高尽脱簪珥椎布作苦佐之及成进士授婺源令甫莅任而矿寇作焚掠攻城甚急高谓曰夫子命吏也义不得复顾家妾任舅姑事矣遂间道崎岖山谷中昼伏夜行老稚获全归焉志学羁绁六年氏事姑嫜拮据供甘旨比志学事白由尉补令宁陵高随任严扃钥饬臧获防范内外严抚诸子竟以劳瘁卒于途志学伤之矢不再娶节谓曰藐孤无恃吾次女可以奉箕帚以抚尔孤志学从之遂复娶焉次高年十六两从宦京邸姑病夜侍汤药亲浣牏厕姑没佐夫襄大事夫病无嗣吁天刲股迨没贫无以为殓哭踊欲绝倾囊殡葬事叔母陆如姑遇娣王不啻手足教子长庚长房力学砥行无忝清白人咸颂二母之德云　　赵荣妻金氏
按闽书司空赵荣妻金氏聪颖善柔闲内训精女红归荣事姑谨姑遘病吁天求代寻愈荣既贵显入觐中宫所得赐物必以分诸亲旧荣染疾在告十有四年躬侍汤药未尝少懈荣卒哀毁成疾寻终　　倪隆妻薛德
按闽书薛德倪隆妻初许字隆年及笄会翁媪俱没族人谋渴娶德持不可终翁媪丧为诸弟婚毕乃合□年二十七矣勤俭惠和大有造于倪氏　　王礼娘
按邵武府志王氏字礼娘都宪陈泰妻泰尝司训安庆王侍姑谢抵安庆谢忽婴病医药不效泰刲股肉为汤以进王焚香吁天愿减己筭以增姑寿谢病寻愈泰居官廉甚王饬内外毫厘不苟以成其节有不足用出奁资佐之又以宽严相济为泰劝赞助良多时论贤之　　章秀娘
按邵武府志章氏名秀娘王椿妻椿年十七足患疯疾三载不能动履氏父章春出白金四十两助王浼王族叔劝其罢婚椿父母谋曰此子终成痼疾恐□此女诚许罢婚可也氏闻之昼夜涕泣徐告父母曰许婚方有疾女命所致又谁怨予闻好女不嫁二夫遂私自缢嫂觉救苏父知志不可夺亦迟留未定父将终乃归椿椿时病尢剧不克行合□氏勤执妇道略无怨于心一切药食扶持皆躬亲焉三载而椿疾愈氏复鬻奁装勤纺绩以资椿读书为博学闻人时同府陆公勉推府朱公彩相继延为子侄师氏生二子长曰煜次曰焞初焞应贡以母年过八旬欲留终养母氏怒曰此非孝也予从幼教尔读书入学为明经愿及我生前见尔冠带一拜死且慰矣焞始北上领青阳训阻倭寇未克还家甫二年思母遂乞归迨归奉滫瀡仅二阅月而氏卒平生与人无长幼亲□一皆敬慎虽久不形媟慢当其没也无长幼亲□一皆哀恸亦久而不忘氏年八十有六孙枝蕃衍以为食德之报云　　郑恭王妃王氏
按怀庆府志王氏郑恭王妃武陟民天叙女恭王以建言获罪妃与俱躬运薪水六十载隆庆初王复爵归道经武陟命妃拜其家祠妃曰未谒慈姑先私父母非礼也比病亡王痛念之疏请赠为继妃章凡七上报可　　程世昌继室苏氏
按光山县志苏氏中宪程世昌继室有贤行姑吴性严毅氏奉命惟谨愉色承欢抚两小姑遣嫁如礼吴卧病奉汤药必先尝侍□帏衣不解带者数月送终尽礼追赠恭人　　高冔妻王氏
按济南府志王氏高冔妻淄川人封刑部郎中王逵女幼失母与弟崇义相依为命弟就外傅归辄令诵所受章句听之能默识且晓大义互相勉励及适高修妇事尤谨训子以义方后仲孙举成进士历官巡抚弟崇义亦为宁波太守　　杨润妻齐氏
按山西通志齐氏杨润妻孝养舅姑抚育侄孙周济贫乏施棺衾掩胳埋胔里中称之年八十卒

　闺淑部艺文二
　　陈州苑丘县令高府君夫人河南宇文氏墓志　　铭　　　　　　　　　　　唐陈子昂夫人讳某河南郡人也昔吾君夏后氏之子霸有幽都皇运北兴鼎国南起开宝符而帝天下抚璇玑而主中国则后周之受命武帝之云孙夫人四代祖也曾祖某失周子之封亡山阳之国虽在天子之裔已是咸阳布衣植德早夭祖某隋朝官资至澧州澧阳县令父某龙州司法皆承家席宠世有令名夫人贲秾华袭繁祉崇徽蕙穆秀色苕荣自于幼年有令仪也十四适于高府君夫其温慈惠和忠信肃穆行有法度动有礼经严恪以理家人僩瑟以和君子则以含乎光大矣若乃宗庙哀敬仁孝也娣姒祇和谦顺也蠲洁酒食妇仪也黼黻元黄女工也弘此四德而务六亲鞶帨以文之杂佩以发之猗可以作范母仪昭宣壸则矣至于训子以睦教女以顺爱下以慈与人以让外以赞府君之德内以光中馈之政皆日闻其进不见其退也呜呼仁而不寿生而永终永淳元年某月遇疾终于苑丘县之官舍时年二十七呜呼哀哉高府君寻以公事罢职山茔未卜旌旐来归府君思北海之魂留东园而殡日月遂往九岁于兹府君乃崇树先茔增封旧域以大周天授三年太岁辛卯二月癸卯启殡于东园迁祔于洛州某原礼也哀哉夫人雅有高行终而不忘以为厚葬非礼也是以珠玉不饰砖瓦是藏高府君聿遵其志率以薄葬于戏非古之明德淑女金玉其光孰可以跻之吾门闾之宾睹其家道矣雍穆懿铄实有清风故叙之而未充德也铭曰夭夭桃李有花兮灼灼淑人宜家兮修睦妇道不哗兮窈窕嫔仪孔嘉兮何荣采之方茂兮而云落兮吁嗟　　祭外姑宇文夫人文　　　　　　前人维年月日朔女夫陈子昂谨以清酌嘉疏之奠奉祭于故高氏河南宇文夫人之灵恭闻夫人有清穆之德皓洁之行淳懿肃恭内外仰则而道风素范蕙敷兰滋用能惠心光浮氛氲梁沚崇严壸训芬郁母仪中馈柔嘉娣姒有则岂图慈颜幽翳于今十年墓木已拱尊灵廓然今吉辰□应幽殡方开容象如在器质已灰改卜有典宅兆方迁山园既列祖载行焉哀子号咷女也蝉媛于天永诀泣血流连子昂谬承嘉惠预叨姻戚生事早暌送终空积窃闻精意以享黍稷非馨敢陈薄酹以献明灵伏惟夫人明神尚飨　　主簿博陵崔讷妻刘氏墓志铭　　张说夫人刘氏其先彭城人也隋毗陵郡通守字予将之曾孙唐滁州刺史德祖之孙汾阳刺史延嗣之女子昔武子处秦厥初命氏元王国楚是焉昌盛德之门龙骥接彩世禄之冑龟虎联华夫人璇室载兰蕙林层秀喈喈黄鸟艳艳清月明诗说礼窃比诸生茂行渊心实称士母及凤飞启繇夫妇尽琴瑟之和鸡鸣咸纚舅姑移桥梓之敬友爱洽乎姒媦任恤周乎姻戚岂惟礼备澄羃工深机杼固已能循法度宜其室家矣年若干以大定元年七月某日寝疾而卒粤二十九日某辰假葬于某里夫国丧贤嫔家亡淑媛母氏垂白殒夺所怀稚子始孩剪焉无恃呜呼天道辅仁人道与顺眷兹七德不遐三寿何哉报应之理岂神食所言修短之期将事归于命外姻毕萃累叹不足夫人即吾姨也今薄撰素履永刊幽石图史之外有美存焉其铭曰崔实齐胄刘亦汉宗崇其显媾望乃偶双阃闱是穆馈奠斯恭贞歌浮汉孝室洄江珪璋其节桃李其容宜享偕老胡宁鞠凶朝槿飞陌春萝坠松夫伤子慕去此何从百岁之后魂兮合封　　荥阳夫人郑氏墓志铭　　　　　前人夫人讳某字某荥阳开封郑氏之女也有唐银青光禄大夫行少詹事博陵侯崔氏之妻中大夫中书舍人湜之母也高祖述祖北齐吏部尚书太子太保荥阳平简公曾祖武叔北齐洛州刺史中牟公祖道援隋宋城令父世基故吉阳令故左仆射安吉公杜淹太夫人之外王父也夫人家世德门母氏鼎胄衣冠礼乐耳目所征号之诸生实为女士先夫人以崔出泰岳之裔郑祖周王之穆长源修麓比浚联宗故夫人年十有七归于我氏尽敬爱以安舅姑致友穆以谐娣姒性宽恕尚素雅文而不奢约而不陋故邑号光启象服是宜博陵侯更事两朝多历官序居必大理去有遗爱虽毳衣善听得非鸡鸣之弼乎舍人及三弟长安尉泌蓝田尉液左千牛涤咸有当代之名立无过之地滋液德教琢磨礼范虽趋庭善禀得非闺门之诲乎夫乐得好逑关雎义也鞠成众子鸣鸠仁也采苹采藻修礼度也如山如河有德容也妇礼既成内则用贞母仪乃行家道以宁于是春秋高矣雅好真谛餍斁禅味减撤珍华被服慈衣捐斥文□总斯群懿式是六姻故以嗣徽先姑垂裕来史诗所谓邦之媛也夫人有焉皇天难忱不享偕老年六十四神龙元年十一月九日遘疾终于洛阳之遵化里其明年二月某日葬于富平县之某原君侯伤神诸子衔恤置铭幽竁用存终古其词曰东惟詹府西望纶闱吾夫鹗瞵吾子鹓飞青绶赤茀鱼轩翟衣桥梓灌墓堂堂荣辉如何不淑奄永泉扉漠漠元夜容容白日百岁之后同乎此室　　右豹韬卫大将军赠益州大都督汝阳公独孤　　公燕郡夫人李氏墓志铭　　　　前人夫人讳某字某故代州东治府右男毅都尉幽州高士李感之女也本姓张居于清河郡大父元悊官至安东大都护长史与太宗有故赐姓李氏历仕州司马始家蓟城是则帝宠旧臣乃命王族官乎朔野因为郡人伟哉孝友清白之仁基金钩石印之灵庆必将光大别族繁衍淑女彩黛粉敷焜耀华若斯之盛也夫人幼而韶异长而婉穆金声玉泽蕣荣兰茂传贤庄姜诗美仲氏无以尚也初汝阳公夫人元氏生一男四女而卒继室以夫人封诸燕郡王元生立及长孙杨氏二女秉螽斯宜尔之德着鸤鸠均养之仁色无偏和心无殊厚闺庭之内雍雍如也虽邑中五服之家门下三年之客莫能察其异焉永宁里先人之旧庐也有通渠转池巨石嵚喷险淙灂洄潭沉沉殊声异状为形胜游衍之处者十四五前夫人之孙苏氏之妇弱岁嬉而堕焉举家环流惮莫能救夫人投身赴水或沈或浮久之提挈仅免其行己也实多类此府君更郎将中郎将各一将军大军将凡四前后领左右羽林二军禁营青海鸭绿二道总管天子元老白首兵栏腹心爪牙朝无与二外受雕戈文马之赏内委金玑宝贝之饰将军既颁于部曲夫人亦散于宗姻可谓贵而好礼富而能惠者已及君子晨歌夫人昼哭丧有过戚制无越礼其后法吏苛礼宗子远迁穷荒一诀倚闾三岁炎山瘴海曷云其来施珍玩以奉佛彻滋味以奉道精意入冥明神与直中兴昌历无废旧勋先公茂乎饬终爱子荣乎起滞天步方泰家屯适夷宜享南山之寿顿奄西泉之驾神龙元年十二月二十二日寝疾终于洛阳之德懋里春秋若干国坠邦媛宗倾母仪孤嗣孝孙哀哀栾棘有诏旨曰独孤某妻亡还京日宜给灵舆并递悼旧褒德矜孤恤丧朝之大经者粤以明年十一月二十日卜葬于雍州之某原不从先茔古之道也夫计功伐勒鼎彝非妇人之事撰德行存国史亦孝子之志乃为之铭曰猗嗟昌兮月出之光如叶莫莫如华皇皇宜启燕郡作合汝阳尊之象服锦衣褧裳以慈行训曰仁之纲以命易难曰义之方妇有柔德亦惟其常女之士行于何是臧彼天苍苍胡降百殃舍我媚子捐其高堂丘陇芒芒风生白杨象物皆尽德音不忘　　上邽县君李氏墓志　　　　　　前人夫人太祖景皇帝之元孙西平郡王普定之女也赋灵阴德资性柔嘉事舅姑尽其敬与娣姒致其睦茂行充乎内则懿声溢于外姻虽王家长自傅保而能谦光庶类降心细物手成朝祭之服躬揉酒食之品凡妇人之所能事而夫人莫不备焉府君朱绂之岁也于是乎始受封邑象服盈门鱼轩在路姬氏王者之后夫人帝室之亲夫贵妇荣于此为盛及帷堂而哭有敬姜之礼择邻而处有孟母之教入闾俟信有诸妇之期出言成章有众女之诫受命不淑以某年月日卒于同州之私第以神龙元年十一月二十日合葬于万年县白鹿之旧茔有子愻殿中侍御史检身承家扬名为孝思我母氏感秦伯之诗祈于府君取周公之礼仿□心迹志之幽石其铭曰茫茫万姓朝宗于李婺星分极咸池派水后稷裔孙神贻女士动遵法度居观图史辅佐哲夫训成贤子宜崇徽号以享介社高堂奄空霜露方始俭用礼节葬非奢美镜下穸台衣缄泉笥垄烟不散松风长起摘果人迷侵林兽死永言惟孝事亲终矣　　李氏张夫人墓志　　　　　　　前人临淄李伯鱼妻者范阳张氏女讳德性孝弟柔婉能日诵数千言习礼明诗达音妙缋德言容工盖出人也伯鱼天下士善为文擢校书郎出为青州司功而卒夫人寡居无子以归宗焉长安二年年四十有八倾逝于康俗里殡于永通门外景龙三年家疚居贫李弟说鬻词取给冬十月安厝伯姊于万安山阳苍梧不从古之制也北望先陇西接丘明灵其嘉永安此室衔哀叙志呜呼孔怀铭曰送送伯姊万安之坟精灵何处为雨为云彼临淄兮千里望倏忽兮夫君　　延州豆卢使君万泉县主薛氏碑　前人或称达性命者齐生死之域违忧怖者一修短之数斯盖无心之伦耳焉足与议于精哉何则云虹灭彩辞人于是咏谣华秀从风君子为之叹息岂不以对仙丽之景怀变化而遗恋在昭棻之节悼零落而偏愤吾见豆卢氏之子于其伉俪有焉县主讳宇姓薛氏河东汾阴人大父驸马都尉奉宸将军讳歡尚城阳公主考驸马都尉散骑常侍讳绍尚镇国太平公主其在昔也夏有车正先封周有薛侯争长其在今也五宗姻于帝室重叶母于王姬河水经天上积星辰之气霍山镇地下多珠玉之林县主幼而敏慧长而洵淑贞孝义烈之传吉凶宾祭之仪一闻成诵纮綖紃组之制湆毛酝羞之品一见悬解至乃鹤回清泛蚕聚崩云月韵玖砧花浓珠树妇人能事咸臻妙焉大圣天后炼石补天有王母之神器分茅列地启弄孙之美邑封由有礼义引而亲天授三年四月内封万泉县主天爱下流曰新上简乘龙之举和凤为难络八纮以选门奄千官而求俊夫以龙图帝宝祈步摇之华源虎戟侯门袭燕京之雄胄人之信美帝用嘉焉以万岁登封元年仲春既望归于豆卢氏六宫送行百寮供事迓以銮辂遗以翟车环佩冕旒璆然在驭黼藻朱黛烂其盈门诏昏之礼于斯为盛尔乃移其爱敬以事舅姑伸其友恭以谐公妹举宗洽比如鼓琴瑟每至婚姻会同少长咸集珩璜节步金翠耀首有婉之心无骄矜之色晞盻睐者若迟日之泛涟漪瞻词气者犹光风之转蘅薄加以引纳怀和馈分周赈□属自附穷归忘窘故兰行彰信于闺门而蕙风满盈于邦国谅惟琬琰之性自美抑亦劬劳之训致焉中宗孝和皇帝云回南土龙见东京二仪更辟九族还叙望我兄兮公主赞陶钧之力曰吾甥也县主开井邑之赋神龙元年春加实封三百户县主既通济门阑奉御又尚司殿省天子巡游宫观觞乐池台我有周亲无时不从主家外幸比齐后而联恩子□中参与赵王而均礼或醉饱逾度寒燠未平何尝不御药在门王人接路当时厚泽莫之尚也景龙四年二月以奉御出为丹延二州刺史保傅下堂随朱轮而同去辎軿入郡与皂盖而齐飞辞宫阙兮岁阑恋庭闱兮日远肥泉永叹邪气攻衷楚祝招而不来秦医来而不及景云元年八月二十一日倾逝于延州之廨舍春秋二十有四美玉褫颜明珠晦色平阳旧宇遂无望于归宁怀县新文空流连于永逝有子三人西华南容东里等或龁或岐呱呱而泣天何以罚神其忍之冬十有二月五日归葬于长安之洪渎原窀穸营护有命加等器服祖遗率由旧章生之也荣葬之也礼若夫柔加好治善之元也肃雍降贵谦之道也山河其德容润广也熊罴其祥祚裔大也总众美于修嫭落骄晖于小年此所以哀中之又哀也昔袁亡马氏蔡笔斯奋郑丧曹姬潘文亦作矧兹内范事华无愧砥望夫之石以表灵丘缉幼妇之辞将传终古铭曰薛之皇祖胄轩国禹相阴侯周氏其土宇英英白云郁彼河汾公门蕃衍铭鼎氛氲则仁则义则戚则勋余庆介祉诞灵女士中宗之甥镇国之子皎若霜雪华如桃李舜族爰叙尧封咸秩万泉开赋三百其室守盛以俭居满不溢亦既鸣雁宜尔家人谦恭下下抚纳亲亲倾财致客对馌如宾我有邸第前临黄道我有池塘却望青草汉辇停暮秦箫拂早岁月易忘欢娱难保良人出守将命比徂与子偕往饮别东都望母肠绝辞家泪枯露萎茎草霜酸众雏魂兮何归京师之野葬于何处杜陵之下岩岩双阙列列行槚勒是徽音永观来者　　颍川郡太夫人陈氏神道碑　　　前人颍川郡太夫人者讳某字某雷州大首领陈元之女罗州大首领杨历之妻骠骑大将军兼左骁骑大将军虢国公思勖之母也陈氏家富甲兵世奠峤外夫人诞灵豪右淑问幽闲六行天至不因师氏之学四德生知无待公宫之教原夫陈本妫水杨承赤泉九贞为郡良吏出守中国五马浮江侨人占守南海两州接县二门齐望卜妻鸣凤择对乘龙杨翁有聘玉之祥应姬获探金之庆虢公弱冠升仕鞠躬禁闱正性本乎胎教刚肠形乎义色神龙三年七月五日北军作难西华失守骑入宫壸兵缠御楼公孤剑凌锋群凶夺气仓卒之际安危是属既立殊常之勋遂蒙超次之命受银青光禄大夫上柱国弘农县公行内常侍其后改拜将军太夫人是加爵邑堂高九仞禄重万锺朝廷美其扬名州党尊其远听夫人富而好俭贵而能勤身却锦绣手亲纺绩公每昏定晨省夫人必诫之忠孝劝学文武常谓汝口称思勖当心念其义父母名之欲汝三思而勖励也故虢公便习干戈渔猎书史致命伐罪擒叛獠于百越写诚誓众破狂蛮于五溪斗子弟如使手足请风雷若应期契圣朝答高秩于骠骑酬大封于虢略岂非以辞第之恳忠诚断织之明训臣节立矣君恩厚矣子孝成矣母慈着矣备此四者善孰加焉抑神道佑心而人伦兴行诗曰母氏圣善又曰宜尔子孙斯实颍川太君之有也享年若干开元九年四月八日薨于长安之翊善里先公早世丘坟故域古无合葬有礼从宜夫以体归下地万里岂殊乎黄壤魂何不之双棺幸同乎元宅以其年十一月十六日招魂祔葬于万年县龙苜乡神鹿里申孝子不忍隔亲之情也恩敕赐钱十万绢布皆百段日磾忠厚汉武知其母教冯勤宠贵世祖称其母德克轸天情颇为连类虢公生尽其礼没尽其哀嗟阅水之日逝惧藏山之夜徙追镂碑版远贴图传烝烝至意有足感人悾悾信言故无愧色铭曰陈公舜后杨侯周裔去国何人南迁几世酃渌嶂表朱岸海际两族相高材雄兵锐猗欤邦媛俪兹国士友善琴瑟华如桃李心契法度容和愠喜资敬从夫移忠训子嘉此令子南溟北归于天鹤唳拔湔鸿飞朱宫退散铜柱来威国家安宠鱼轩翟衣子封虢略五公前宇母邑颍川三君旧土感激荣庆踌蹰今古高堂夜空吊客朝聚龙首山前前临灞川招魂五岭合葬三泉山山丘墓树树风烟孝碑不灭兹坟永传　　郑国夫人神道碑　　　　　　　前人郑国夫人者弘农杨氏之女开元神武皇帝惠妃之母也曾祖讳谌以礼乐习文为越州司马祖衍以折冲学武为游击将军父宏以门才入仕为雍县丞而早卒初则天之代夫人言归武氏曰恒安郡王生惠妃及家令忠太子仆信开元十年三月终于通化里其四月卜宅于少陵原哀子衔血号旻仰诉怨报德之不待托思齐以永慕皇帝挹銮殿之内忧怅鹤池之外惨扬淑声而金石刻揭高行而天地感国史司文命为郑志若清明下济岳渎上升祥惠德门庆育邦媛神授孝德之性天启聪达之心加以润泽诗书游玩图传伯宗好直预诫将亡重耳羁游先称必霸岂知汉廷章奏假借仲长之才周官礼仪资禀宣文之学昌言嘉论有如此者螓首蛴领修眉横波既工嚬叹易为容止肃恭而不局舒和而不倨商周革命遇屯有怡怿之颜桑藿儆如在贵无骄矜之色端容一貌有如此者纮綖祭服翚翟朝衣纂组入神剪制惊国雕葫之饭露葵之羹五齐六清三臡七醢皆一见而洞理或不习而知和女主中馈有如此者惠妃载诞皇子在者四人骊泉多龙丹穴多凤克岐克嶷预见元凯之才实覃实吁早闻宵烛之艳亦关阴德之潜袭胎教之密传乎又名子以义成家以礼忠者以令德为忠信者以不欺为信传云去食存信信而有征经云移孝为忠孝则不匮周宗咸服纪季独存至德深图有如此者辟司徒之妻邑其合礼南城侯之妇封其旧功况夫人慎徽四德四德咸举经纶二仪二仪克从匿武收继赵之勋产姚承配夏之庆吹凯风于椒掖外王母于梧宫盛德大业穷光极宠启国西郑不亦宜乎十数年间二子荣立每至四时令节六参嘉会鱼轩照门龟艾交室为寿则珠贝山积侑币则锦绮霞舒白玉满堂聚姻亲而同有黄金作穴散邻里而无余君子钦其市义圣人嘉其宝俭故寝疾则饮食天厨汤药御府匪日伊夕上宫骆驿于闺庭送终则威仪倾都车骑曀日自宫徂野中使相望于道路哀荣之盛书记罕闻猗欤所谓小君之遗美圣善之高烈者也如使后代考南史议西陵披简牍而叹息临山原而茫昧旌贲之道不期阙而然则外甥之碑武檐之石非明淑之垄其何所设焉辞成进御帝称曰善顾谓尚札我其书之于是洒翰黄缣缕字青琬云横波蹙神变艳烂于山门鹤倚鸾翔生气宛延于松路礼尊事绝恩荣迹远斯又元德动天幽诚回日之奇致也往昔未睹名言莫逮铭曰代有母德厥氏扬兮祖考为士夫为王兮圣后中叶万方兮天命未改复归唐兮贤淑启祊继绝亡兮宗周虽灭神女昌兮建号西郑荣旧乡兮鱼轩翟茀盛宠光兮二子双飞华绶章兮朱轮鱼轩廷炜煌兮去此昭昭即茫茫兮何处诏葬少陵阜兮贵妃慈亲侯王舅兮寒暑流易山川久兮古坟坡□老树朽兮寿宫灵域百代守兮颂石光华千载后兮　　汾阳王妻霍国夫人王氏神道碑　杨绾鹊巢配德合好之义深象服建封宠光之至极况动循法度躬事苹蘩揭四德而表仪高门秉一心而辅佐君子则有夫人王氏有唐元辅汾阳王之伉俪本其盛族着于太原高祖长谐皇左武卫大将军秦州都督平原郡公赠荆州大都督陪葬献陵曾祖德元银青光禄大夫唐州刺史祖士会河南府陆浑县令父守一宁王府掾赠兖州大都督或勋阀可称或理行尤异积仁储庆奕叶联华夫人即兖州府君之长女敏悟生知孝慈天性诞含柔范光起韶仪亲执组紃备详图史女宗之美灿然有光年既及笄礼从纳币言告师氏归于汾阳汾阳时宠禄未崇盛业犹晦夫人循节俭之行服澣濯之衣祗事舅姑恪恭朝夕视庖主馈未尝假人下气怡声率由至性生既竭其养殁又极乎戚慎徽众善敦叙六宗睦娣姒以仁接中表以义由是闺门以穆妇道有闻天宝中汾阳分镇河东策勋王府夫人从夫之义封琅琊县君寻又进封太原郡君其后寇盗横厉风云元感汾阳乃首启戎行宣力王室出则统一师旅入则燮赞台阶元勋既崇殊赏斯至内训之功也其子或位列通侯或室嫔贵主姻连右戚荣冠中朝门通河汉之津地成冠盖之里每令节嘉赏长筵高会青紫照庭环佩盈室熏灼人代莫之与京然约己尚柔从夫体顺服仁不倦率礼无为总是具美允膺多福亦尝排凤阙谒龙颜及承制曰汾阳王妻太原郡君王氏婉娩淑德斋庄令容禀训姆师友于琴瑟作宾君子宜尔室家克着艰难之勋实由辅助之力可封霍国夫人初汾阳受命东征长驱河朔夫人处于西土三徙其居导诸子以义方规众女于典则用能聿尊礼度叨加等之顾问奉殊常之宠锡容止合度威仪可观帝嘉其贤尢所称重宜其阜昌盛业蕃衍华绪荷恩渥于上天保荣耀于当代而夫人蕴高世之度抱出尘之节以为致盈必损理有固然誓弃浮华愿归正觉于是损其服玩斥其爱染思契理于胜因将息心于了义乃舍京城西别业奏置法雄寺又于法云寺写藏经条塔院置经行之室立禅诵之堂景福所凭斯焉茫昧遐龄未及奄尔薨殂享年七十三以大历十二年正月辛未终于平康里之私第皇慈兴叹中使临吊汾阳以暌偕老之期深遗挂之恨抚襟长恸悼亡何及耶以其年六月二日卜葬于万年县凤栖之原恩诏赠赙率加常典哀荣之盛今昔罕俦有子六人长曰银青光禄大夫主詹事上柱国太原郡开国公曜次曰开府仪同三司行左散骑常侍赵国公晞次曰开府仪同三司行尚书吏部司封郎中上柱国乐平郡开国公晤次曰银青光禄大夫试殿中监驸马都尉暧次曰银青光禄大夫守殿中少监曙幼曰朝散大夫守秘书省著作佐郎映有女八人长女适成都县令卢让金次女适鄂州观察使吴仲孺次女适卫诸子以义方规众女于典则用能聿尊礼度叨加等中郑浑次女适邠州别驾张邕次女适和州刺史赵纵幼女适太常寺丞王宰并衔恤在疚是宗窀穸帝女降天人之贵从主妇之仪手制衣衾亲临祖载自宫徂野徒行号擗此又盛德所感明灵永慰者也汾阳属当出镇瞻望不及思刻金石以纪徽猷绾顾无赞美之能虚承叙德之命式扬茂实以副永怀铭曰赫赫崇勋郁为元臣□□淑德奄有方国夫贵妻尊恩深宠极聿修阃政以懋嫔则妥自中年嘉声克宣鱼轩昭曜翟茀婵娟嫔从如云歌钟沸天永言浮世载悟贞筌元夜何速青鸟斯卜恻怆笳箫苍茫陵谷惟贞石之不朽庶斯言之可复　　前左骁卫兵曹参军河南独孤公故夫人京兆　　韦氏墓志　　　　　　　　　独孤及夫人讳某字某楚王交傅孟裔孙唐许州司马皎曾孙渭南县主簿憼之孙兖州金乡县尉商伯季女秘书省著作郎伟睦州刺史□之妹其先自彭城郡徙京兆从丞相贤后九世至本州大中正穆始有东西眷之号二十五世至征士敻居魏周二代出不降志处不遁俗时人号为逍遥公夫人之七世祖也逍遥公生民部尚书建安公世恭建安生上大将军宋州刺史仁将军生给事中旅即为许州之祢也夫以四言之遗直一经之余烈征之高风卓于今古宜其秉哲垂懿百代不殒地之华望之崇与春秋之唐杜范氏汉晋之袁杨王谢侔其炽大矣哉三十八叶之明德茂祉降衷于夫人故孝慈贞俭温惠淑慎文敏好礼三者皆天机生知不待师训而至广德二年夏六月归于我衣服饮食躬自菲薄夙夜戒敬致孝于荇菜接娣姒以谦驭幼贱以敬敦善劝义恕不知矜不能喜怒未尝形于容止也其德礼所化宗以睦儿童知让生一子四岁而夭大历四年夏六月癸丑再孕不育乙卯殁于舒城春秋若干人至而不福德备而不寿是天不惠于我家也向使锡厥永年正家承筐宜尔子孙百福是享非夫人曷归启手足之日长幼号咷内外亲姻皆行哭失声也宜哉是岁九月甲申以輤裧裳帷迁于洛阳十一月丁巳安宅兆于舅姑先茔之西南隅恐时逝事迁景行不贻于后故刊石以志卒葬且谨而日之　　杭州临安县令裴君夫人常山阎氏墓志　　　　　　　　　　　　　　　　梁肃夫人姓阎氏皇朝考功郎懿道之孙银青光禄大夫尚书刑部侍郎伯玙之女河东薛氏之出前廷尉评领临安令裴深之室也春秋若干以大历乙卯岁五月寝疾卒于晋陵之私第来年月日窆于某原不获吉卜未祔于皇姑礼从宜也先期临安以夫人之德善俾予铭其墓故得而撰云夫人贞顺惠和恭明孝慈自天受也乐善睦亲俭而好礼承家训也循采苹之度以助祭祀得妇道也四教行九族和秉内则也夫人有是淳懿故自致礼至于捐馆大小无间言中外无异望郁郁诜诜一家兴仁俟绝之际请辞其太夫人又辞其娣姒已而顾所生之四女曰母子之爱今也永绝夫中馈不可以无主吾已请尔父娶继室矣其来也汝谨事之无贻我神羞辞气不惑言毕遂殁夫号母恸诸女孺慕闻一哀者行路出涕存殁之事其感人深矣哀哉乃为铭曰秾矣蕣华茂蕴质兮配此良士如琴瑟兮严霜陨零曷其疾兮吁嗟硕人归此室兮　　监察御史李君夫人兰陵萧氏墓志铭
　　　　　　　　　　　　　　　　前人夫人讳某字某南兰陵人梁世宗明皇帝南海王珣自南海三叶至有唐太子太师某太师生中书侍郎某以文武之勤左右帝室世祚徐国迭耀台阶盖夫人之大伯父也父中书之弟驸马都尉太仆卿讳衡践修旧德尚某邑公主实生夫人元宗其外大父也宣皇其舅也天汉派流地灵腾茂蕴为和气锺我淑德既笄归于公族李氏曰錪錪官至监察御史以茂行闻于时上奉继亲旁罗群族夫人内贞明而外柔顺至于色养义充于辅佐仁见于周睦至乃冠婚宾祭之式组紃黼黻之事莫不能仪刑邦教律度姻戚洎御史捐馆夫人罢执笄之事训道三女以礼自居二十年间母仪愈光内则愈彰知我者方纪美行贻诸彤史天不与善享年四十八而终时建中元年九月三日也初夫人无子昼哭之后归于其宗仲弟御史中丞复孝爱之德闻于天下出守三州皆从而居焉是岁中丞由潭州迁左冯翊会夫人幼女从夫有江华之贬亦将欲沿三湘展母子之欢途次于晋陵遘疾而殁俄兵兴不克反葬冯翊次子某以来岁某月日奉其姑之丧权窆于某乡原呜呼仁宜有寿善宜有后以夫人之贤且先代之裔与王室之出而其事并戾岂命也欤予忝游冯翊之门也久见命为之志其铭曰昔在帝祖承天命纪维皇归妹光耀载起太师之孙鲁元之子诞受休气实为女士共伯既没敬姜道存训成内则耀动高门积德所因其礼宜蕃硕人无子天道宁论将涉三湘奄归九原生惟共尽有恨何言　　润州丹阳县尉李公夫人卢氏墓志铭　　　　　　　　　　　　　　　权德舆夫人姓卢氏范阳人北齐黄门侍郎思道之五代孙也曾祖悌皇道高不仕祖纲皇城门郎父侑皇太原县尉虽仕皆数命以至沦谢而皆饰行懿文有当时之誉明德奕世诞生夫人既笄嫔于李公李公为乌程丹阳二县尉夫人居贫守约动必由礼谦敬以睦中外吉蠲以奉蒸尝甘粝粟服澣衣中馈式叙和乐嘻嘻有嘉闻而无攸遂一纪于兹矣尝闻善余庆谦受益岂前志之谬欤将有必定之数欤既而奄忽遘疾不翌日而大渐以大历十一年月日殁于丹阳之私第享年若干某月日权厝于县之五里原从宜也生子数人早岁夭落今之存者女子三人长者生纔大霜其次差以幼矣虽礼所未及而号不绝声呱呱然行路为之憯戚公以为鼓盆伤神两不中节而锺情之哀可胜既乎乃命权氏甥德舆为之铭曰去夏屋之渠渠兮即孤丘之□□往不可复兮沈痛如何薤露万里兮古有哀歌　　故义武军节度支度营田易定等州观察处置　　等使检校司空同中书门下平章事赠太傅上　　谷郡王张公夫人邓国夫人谷氏神道碑　　　　　　　　　　　　　　　　前人皇帝以文明御方夏以德礼序人伦贞元十二年秋九月诏侍臣德舆以故义武节度检校司空同中书门下平章事赠上谷郡王张孝忠夫人谷氏淑行内则俾刻金石臣闻风有采苹采蘩易曰中馈贞吉所以表柔明于内子昭节信于元侯宣力献功抑有其助夫人之先魏郡乐昌县人也在汉元成之代卫司马吉以勋劳致命于绝域大司农永以文学尽规于本朝前史书之以励臣节四代祖那律皇朝谏议大夫弘文馆学士正直之道播于清时曾祖补衮左羽林军长史祖倚相秘书省正字仍代藏器晦而不耀考崇义天宝末有行师北鄙之劳累书勋伐至左金　闺淑部纪事
左传晋侯尝从亡者介之推不言禄禄亦弗及推曰献公之子九人唯君在矣惠怀无亲外内弃之天未绝晋必将有主主晋祀者非君而谁天实置之而二三子以为己力不亦诬乎窃人之财犹谓之盗况贪天之功以为己力乎下义其罪上赏其奸上下相蒙难与处矣其母曰盍亦求之以死谁怼对曰尢而效之罪又甚焉且出怨言不食其食其母曰亦使知之若何对曰言身之文也身将隐焉用文之是求显也其母曰能如是与女偕隐遂隐而死外史韩王梦二姬与之游王惊倚风侍寝而抚曰君寐弗宁何谓也王曰吾方与玉壶紫英游于香圃临翠华之池二姬乘舟采荷而堕吾是以惊嗟乎二姬死矣犹与梦寐何婉娈也倚风出帏秉烛而谏曰妾以为君之梦商岩也而君云云是二姬既死犹不爱君况其生乎妾亦臣仆也不敢以色误君生不愿为二姬死不愿为二姬游君之明德胡可障也妾今得幸于君苟不自善则天下必以妾之故而笑君犹二姬也妾闻二姬有固宠之过有毁善之愆而又有怨君之戾以怨而死何德焉今又蛊君于梦寐妾以为君之思必深也以是心而思士其高宗乎妾昧死渎君君其念之王笑曰吾有汝以佐内征君以佐外夫奚忧乎倚风曰妾闻关雎之诗何义也王异之曰汝闻殆及此乎吾闻征君云夫风始于关雎基风化也哀窈窕而不淫其色思贤才而不伤乎善以之风诸民而民化以之和诸乐而乐隆周之王业原始要终罔非善也是故关雎者礼乐之原也文王以懿睿之德犹不自圣惟后妃是求以佐阳政故正王宫而风天下则文王之为也吾诵关雎而思文王乎事殷之心不渝于夫妇而化洽中国此所以为文王也夫是之谓关雎倚风曰君奚不哀窈窕而思贤才乎王怒曰汝乌知吾之不哀而思也倚风顿足而言曰二姬怨于君而君哀之其死也负于君而君思之妾以是测君未能也王乃叹曰吾不榖天赐以诤姬是吾福也遂置酒作乐命左右歌关雎之章噰噰堂下韩王与倚风抚瑟而和之王谓左右曰寡人无勾践之耻而窃有志焉乃酹酒于楹左右皆觞之谢曰臣敢不尽命也是岁韩国大稔诸侯闻韩王得懿姬咸以千金购于四方如韩之倚风者于是国人荐于市农举于野布令累月馈美女者乘载于路韩王闻之笑谓左右曰寡人得罗氏之女方诸二姬何如左右皆曰二姬美而未仁若倚风则仁美兼之岂惟倾韩之宫哉虽吴越燕赵之产不能匹也故诸侯咸以千金索其姬必欲如君之倚风而后为美是以国鄙之女有一目一眉之丽者悉进于宫虽然如倚风者臣未之闻也夫倚风天下之宝也而君得之诸侯流闻皆慕君之咏关雎也君亦唯是仪刑于宫阃毋荒其色毋耽其宴毋淹其郑声以勤树公室不亦显乎汉书金日磾传日磾匈奴休屠王太子也昆邪休屠谋归汉休屠王后悔昆邪王杀之并将其众降汉日磾与母阏氏弟伦俱没入官输黄门养马时年十四日磾长八尺二寸容貌甚严上奇焉赐汤沐衣冠拜为马监迁侍中驸马都尉光禄大夫日磾母教诲两子甚有法度上闻而嘉之病死诏图画于甘泉宫署曰休屠王阏氏日磾每见画常拜乡之涕泣然后去隽不疑传不疑字曼卿为京兆尹每行县录囚还其母辄问不疑有所平反活几何人即不疑多所平反母喜笑为饮食言语异于他时或无所出母怒为之不食故不疑为吏严而不残翟方进传方进字子威汝南上蔡人年十二三失父孤学给事太守府为小史数为掾史所辱乃从蔡父相问己能所宜蔡父大奇其形貌谓曰小史有封侯骨当以经术进努力为诸生学问方进因归家辞其后母欲西至京师受经母怜其幼随之长安织屦以给方进读经博士受春秋积十余年经学明习以射策甲科为郎苏氏家语逸民戴良五女并贤每有求姻辄便许嫁练裳布被竹笥木屐以遣之五女并能遵其训后汉书郭丹传丹七岁而孤后母哀怜之为鬻衣装买产业从师之长安买符入函谷关沛献王传沛献王辅在国节谨称为贤王立六十四年薨子厘王定嗣定薨子节王正嗣正薨子孝王广嗣有固疾安帝诏广祖母周领王家事周明正有法礼汉安中薨顺帝下诏曰沛王祖母太夫人周秉心淑慎导王以仁使光禄大夫赠以妃印绶范滂传建宁二年大诛党人诏下急捕滂等督邮吴导至县抱诏书闭传舍伏□而泣滂闻之曰必为我也即自诣狱县令郭揖大惊出解印绶引与俱亡曰天下大矣子何为在此滂曰滂死则祸塞何敢以罪累君又令老母流离乎其母就与之诀滂白母曰仲博孝敬足以供养滂从龙舒君归黄泉存亡各得其所惟大人割不可忍之恩勿增感戚母曰汝今得与李杜齐名死亦何恨既有令名复求寿考可兼得乎滂跪受教再拜而辞陆续传续以楚王英谋反征诣洛阳诏狱续母远至京师觇候消息狱事持急无缘与续相闻母但作馈食付门卒以进之续对食悲泣不能自胜使者怪而问其故续曰母来不得相见故泣耳使者大怒以为狱门卒通传意气召将案之续曰因食饷羹识母所自调和故知来耳非人告也使者问何以知母所作乎续曰母常截肉未尝不方断□以寸为度是以知之使者问诸谒舍续母果来于是阴嘉之上书说续行状帝即赦还乡里三国魏志后妃传注魏略曰太祖有丁夫人忿之遣归家欲其家嫁之其家不敢初丁夫人既为嫡加有子修视卞后母子不足后为继室不念旧恶因太祖出行常四时使人馈遗又私迎之延以正坐而己下之迎来送去有如昔日丁曰废放之人夫人何能常尔邪其后丁亡后请太祖殡葬许之乃葬许城南习凿齿襄阳记黄承彦沔南名士也谓诸葛孔明曰君择妇否有丑女黄头黑色而才堪相配孔明许焉即载送之时人为笑乐乡里为之嗟曰莫作孔明择妇正得阿承丑女元晏春秋予年十七长七尺四寸未通史书与从姑子梁柳等或编荆为楯执杖为矛分陈相刺有若习兵母数谴予予出得瓜果归以进母母投诸地曰孝经称日用三牲之膳犹为不孝何者孝莫大于欣亲今尔年近乎二十志不存教心不入道曾无怵惕少慰我心修身笃学尔自得之于我何有因对予流涕予心少感遂伏读史书世说新语谢遏绝重其姊张元常称其姊欲以敌之有济尼者并游张谢二家人问其优劣答曰王夫人神情散朗故有林下风气顾家妇清心玉映自是闺房之秀王汝南少无婚自求郝普女司空以其痴会无婚处任其意便许之既婚果有令姿淑德生东海遂为王氏母仪或问汝南何以知之曰尝见井上取水举动容止不失常未尝忤观以此知之王司徒妇锺氏女太傅曾孙亦有俊才女德锺郝为娣姒雅相亲重锺不以贵陵郝郝不以贱下锺东海家内则郝夫人之法京陵家内范锺夫人之礼会稽典录盛吉为廷尉每至冬月罪囚当断其妻执烛吉持丹笔相向垂泣盛吉字君达为廷尉性多哀怜其妻谓吉曰君为天下执法不可使一人滥罪殃及子孙其囚无后嗣者令其妻妾得入使有遗类视事十二年天下称有恩郑缉孝子传吴隐之字处默少有孝行遭母丧哀毁过礼时与太常韩康伯邻居康伯母扬州刺史殷浩之妹聪明妇人也隐之每哭康伯母辄辍事流涕悲不自胜终其丧如此谓康伯曰汝后若居铨衡当用此辈人后康伯为吏部尚书乃进用之宋书隐逸朱百年传百年会稽山阴人少有高情亲亡服阕妻孔氏入会稽南山以伐樵采箬为业以樵箬置道傍辄为行人所取明旦复如此人稍怪之积久方知是朱隐士所卖者随其所堪多少留钱取樵箬而去或遇寒雪樵箬不售无以自资辄自榜船送妻还孔氏天晴复迎之有时出山阴为妻买缯彩三五尺孝建元年卒山中蔡兴宗为会稽太守饷百年妻米百斛妻遣婢诣郡门奉辞固让时人美之以比梁鸿妻魏书北海王详传详妃宋王刘昶女不见答礼详烝于安定王燮妃高氏严禁左右闭密始末后谋为逆乱收禁南台详之初禁也乃以烝高事告母母大怒詈之苦切曰汝自有妻妾侍婢少盛如花何忽共许高丽婢奸通令致此罪我得高丽当啖其肉乃杖详背及两脚百余下自行杖力疲乃令奴代详苦杖十余日乃能立又杖其妃刘氏数十云新妇大家女门户匹敌何所畏也而不检校夫婿妇人皆妒独不妒也刘笑而受罚卒无所言高谦之传谦之字道让事后母李以孝闻李亦抚育过于己生人莫能辨其兄弟所出同异论者重之颜氏家训王大司马母魏夫人性甚严正王在湓城时为三千人将年逾四十少不如意犹捶挞之故能成其勋业小名录皇后郭氏真定人父昌真定恭王以女妻昌昌早终其妻号郭主好礼节俭以王女之富手常操作唐书裴行俭传俭子光廷字连城早孤母库狄氏有妇德武后召入宫为御正甚见亲宠光廷由是累迁太常丞赵彦昭传彦昭父武孟少游猎以所获馈其母母泣曰汝不好书而敖荡吾安望哉不为食武孟感激遂力学淹该书记自长安丞为右台侍御史张镒传镒为殿中侍御史干元初华原令卢枞以公事谯责邑人齐令诜令诜宦人也衔之构枞罪镒按验当免官有司承风以死论镒不直之乃白其母曰今理枞枞免死而镒坐贬嘿则负官贬则为太夫人忧敢问所安母曰儿无累于道吾所安也遂执正其罪枞得流镒贬抚州司户参军柳公绰传绰子仲郢字谕蒙母韩即皋女也善训子故仲郢幼嗜学尝和熊胆丸夜使咀咽以助勤玉泉子邓敞封敖之门生初随计以孤寒不中第牛蔚兄弟僧孺之子有势力且富于财谓敞曰吾有女弟未出门子能婚乎当为君展力宁靳一第乎时敞已婚李氏矣其父尝为福建从事官至评事有女二人皆善书敞之所行卷多二女笔迹敞顾己寒贱必不能致腾踔私利其言许之既登第就牛氏亲不日挈牛氏而归将及家绐牛氏曰吾久不到家请先往俟卿可乎牛氏许之洎到家不敢泄其事明日牛氏之奴驱其辎□直入即出居常牛氏所玩用供帐帷幕杂物列于庭庑之间李氏惊曰此何为奴曰夫人将到令其陈之李氏曰吾即妻也又何夫人为即抚膺大哭顷之牛氏至知其卖己也请见李氏曰吾父为宰相兄弟皆在郎省纵嫌不能富贵岂无一嫁处耶其不幸岂唯夫人乎今愿一切与夫人同之夫人纵憾于邓郎宁忍不为二女计耶时李氏将列于官二女方牵挽其袖而止后敞以秘书少监分司悭吝尤甚黄巢入洛避乱于河桥节度使罗元杲请为副使从事后巢寇又来与元杲窜焉其金帛悉藏于地中并为群盗所得唐书藩镇刘元佐传元佐少亡命从永平军稍为牙将历汴宋节度使元佐贵母尚在贤妇人也常月织絁一端示不忘本数教敕元佐尽臣节见县令走廷中白事退戒曰长吏恐惧卑甚吾思而父吏于县亦当尔而据案当之可安乎元佐感悟待下益加礼北梦琐言蜀之士子莫不酤酒慕相如涤器之风陈会郎中家以当垆为业为不扫街官吏殴之其母甚贤勉以进修不许归乡以成名为期每岁糇粮纸笔衣服仆马皆自成都赍致郎中业八韵唯螗螂赋大行太和元年及第李相固言览报状处分厢界收下酒□阖其户家人犹拒之逡巡贺登第乃圣善奖训之力也后为白中令宋史贾黄中传淳化二年秋黄中与李沆并拜给事中参知政事太宗召见其母王氏命坐谓曰教子如是真孟母矣作诗以赐之颁赐甚厚四年冬与沆并罢守本官明年知襄州上言母老乞留京改知澶州上因谓侍臣曰朕尝念其母有贤德七十余年未觉老每与之语甚明敏黄中终日忧畏必先其母老矣因目参知政事苏易简曰易简之母亦如之自古贤母不可多得黄中卒其母尚无恙既葬入谢上谓之曰勿以诸孙为念朕当不忘也吕希哲传公著作相希哲滞管库久乃判登闻鼓院力辞公着叹曰当世善士吾收拾略尽尔独以吾故置不试命也夫希哲母贤明有法度闻公着言笑曰是亦未知其子矣苏轼传轼母程氏亲授以书程氏读东汉范滂传慨然太息轼请曰轼若为滂母许之否乎程氏曰汝能为滂吾顾不能为滂母耶刘安世字器之初除谏官未拜命入白母曰朝廷不以安世不肖使在言路脱有触忤祸谴立至主上方以孝治天下若以老母辞当可免母曰不然吾闻谏官为天子诤臣汝父平生欲为之而弗得汝幸居此地当捐身以报国恩苟得罪流放无问远近吾从汝所之于是受命家世旧事少师厌河北五代兵戈及宰醴泉遂谋居焉徙葬少监于县城之西既显虽赐第居京师囊橐至于御书诰敕皆多在醴泉从高祖太评事四评事治生事皆淳俭严整太评事家人未尝见笑惟长孙始生一老妪白曰承旨新妇生男微开颜曰善视之曾祖母崔夫人亦留醴泉与从曾祖母雷氏奉视二叔舅姑晨夕敬畏平居必着长裙烹□少有失节则不食拱手而起二妇恐惧不敢问所由伺其食美取所余尝之然后知所嗜太高祖母杨氏前卒四高祖母李氏主内事性尤严峻二妇昼则供侍夜复课以女工之事雷氏不堪其劳有间则泣于后庭崔夫人每劝勉之竟得羸疾而终崔夫人怡怡如也叔舅姑遂加爱之后外祖崔驾部过雍见其艰苦之甚属少师取至京师不撒帷帐尽置囊箧云暂往省觐叔舅姑方听其来少师之待兄弟崔夫人之事叔舅姑后世所当法也国老谈苑刘温叟方正守道以名教为己任幼孤事母以孝闻其母甚贤初为翰林学士私庭拜母即命二婢擎箱以公服金带置于阶下谓温叟曰此汝父长兴中入翰林时所赐也自先君子薨背以来常惧家门替坠今汝致身青云继父之职可服之无愧矣因欷歔涕泣温叟伏地号恸退就别寝素衣蔬食追慕数日然后服之士大夫以为得礼辟寒杨诚斋夫人罗氏年七十余居寒月黎明即起诣厨躬作粥一釜遍享奴婢然后使之服役其子东山启曰天寒何自苦如此夫人曰奴婢亦人子也清晨寒冷须使其腹中略有火气乃堪使耳我自乐此不知寒也宋史道学尹焞传焞字彦明一字德充少师事程颐尝应举发策有诛元佑诸臣议焞曰噫尚可以干禄乎哉不对而出告颐曰焞不复应进士举矣颐曰子有母在焞归告其母陈母曰吾知汝以善养不知汝以禄养颐闻之曰贤哉母也叶梦鼎传理宗崩太后垂帘进参知政事梦鼎力辞似道恳留之不可咸淳三年再召参知政事进右丞相兼枢密使累辞不许乃与似道分任利州转运使王价尝以言去官非其罪也梦鼎明其无罪似道以为恩不己出罢省吏数人梦鼎怒即求去似道之母让似道曰叶丞相安于家食未尝希进汝强与以相印今乃牵制至此若不从吾言吾不食矣瑞桂堂暇录简池刘先祖号后溪朱文公高弟平生好施不顾家有无来谒者皆周之一日晨坐暖阁夫人方梳沐有旧友来访公令夫人出阁迎士人者进夫人遂挈沐具偶遗金钗一公适起入内夫人从□隙中见士人拾所遗钗入怀未稳公将出夫人掣公衣袖止之少顷公乃出客退问其故夫人曰偶遗小钗彼方收之未稳士以贫得之可少济不欲遽恐之公与夫人俱贤如此金史牛德昌列传德昌字彦钦蔚州定安人父铎辽将作大监德昌少孤其母教之学有劝以就荫者其母曰大监遗命不使作承奉也中皇统二年进士第调矾山簿迁万泉令累官刑部侍郎元史陈祜传祜字庆甫赵州宁晋人世业农少好学家贫母张氏尝剪发易书使读之长遂博通经史辍耕录前至元间杭州有郑万户者天性峻急不能有所容而奉事母夫人备极孝道母诞日垂至预巿文绣氁段制袍为寿针工持归缝缀既成为油所污时估贵重工莫能偿自经不死邻妇有识其母者潜送入白之至日卧不起子至候问安否见有忧色请其故曰昨暮偶视新袍适几上油缶□溅成玷情思殊不佳耳子告曰一袍坏复制一袍可也夫人何重惜乃尔母阳为自解遂起受子孙拜贺如常岁仪人咸以此为贤母而益见万户之孝庚己编镇江卫左所军士范某妻患瘵疾濒死遇道人与之药云用雀百头以药米饲之至三七日取其脑服之当差然一雀莫减也范如教买雀养之有死者则旋买以充数未旬日范以公差出妻睹叹曰以吾一人残物命至百甚不仁也吾宁死安忍为此开笼放之夫归怒责其妻亦不悔已而病差初久不产育是年忽有□生一男男两臂上各有黑志如雀形一飞一俯而啄羽毛分明不减刻画盖冥道以此示放雀报云贤奕编周氏妇贤而有干其翁才美令分理家事付与衡量各二出入异等妇不悦曰翁平日所为逆天道妾不能为妇愿辞去才美曰汝言是今当出入但用其一余皆毁之妇曰未也问其所用几年曰约二十余年妇曰今当反其所用以酬前日过取之数才美感悟忻然喜诺其妇后生二子皆少年登科福安县志刘绍侃妻赵通经史有贤声临终遗令训其子曰我本名家汝父是配幸振家声几历颠沛生汝七人一亡六在创业既往守成是赖男当正外女当正内子孝父慈弟恭兄爱亲以义交友以文会言必寡尤行必寡悔情当谦和性当耿介仲也应门忠勤靡懈毋负公需毋贻吾害季也在泮讲学弗怠早擅科名俾光前代汝能服膺斯孝之大一或不谨死有余憾钦之戒之余言不再沧州志武生季祖武妻郑氏惟生一子因念夫兄季忾早死无后遂以子与姒为夫兄后奉事孀姒恭谨不怠五十八年如一日廪生吕伯龙妻刘氏性贞静婉娩无疾言遽色龙病目几瞽氏朝夕拜祷以舌舐之经岁复明而氏已忧劳抑□致疾而殒乡人称曰淑媛
　闺淑部艺文一
　　太傅胡公夫人灵表　　　　后汉蔡邕夫人编县旧章氏之长女也字曰显章令仪小心秉操塞渊仁孝婉顺率礼无遗体季兰之姿蹈思齐之迹永初二年年十有五爰初来嫁诞成家道仰奉慈姑竭欢致敬俯诲膝下化导周悉至德修于几微徽音畅于神明故能参□姒之功兼生人之荥朝春路寝赞桑蚕宫光宠有祭祭服有珫前后奉斯礼者三十余载夫人生五男长曰整伯齐次曰千亿叔次曰宁□威次曰硕季睿伯仲各未加冠遭厉气同时夭折叔上郡孝廉季更历州郡举茂才叶令京令为议郎季以高第为侍御史谏议大夫侍中虎贲中郎将陈留太守皆早即世夫人哀悼劬悴由是被疾遭太夫人忧笃建宁三年薨夫人之存也契阔中馈婉娈供养依生奉仁绍述雅意其闰月祔于太夫人窀穸于兹地魂而有灵钦明定省神心欣焉其实宁之元女金盈追慕永思憯怛罔极遂及斯表镌着坚颂曰悲母氏之不永怀殷恤以摧伤惟子道之无穷惜闻诲之未央庶黄耇以期颐胡委我以夙丧恒思心以激切亦割肝以绝肠昔先圣之遗辞言仁者其寿长嗟母氏之忧患体恺悌以慈良失延年之报祜独何弃于穹苍日月忽以将暮抱长结以含愁寻修念于在昔原疾病之所由遭元子之弱夭心伤悴以自忧暨叔季之殒终哀情结以弥绸皇姑没而中感遂大渐兮速流疾焰焰而日遘气微微以长浮销精魂以遐翔曾不可乎援留尔乃顺旨于冥冥继存意于不违爰祔灵于皇姑尚魂魄之有依潜幽室之黯漠惜昭明之景辉一往超以末及倾徂邈其弥迟顾新庙以累欷伏几筵而增悲嗟既逝之益远耿悠悠而莫追　　司徒袁公夫人马氏灵表　　　　前人维光和七年司徒袁公夫人马氏薨其十一月葬哀子懿达仁达衔恤哀痛靡所写怀乃撰录母氏之德履示公之门人睹文感义采石于南山谘之群儒假贞石以书焉夫人右扶风平陵人也曾祖中水侯祖将作大匠考南郡太守中水侯弟伏波将军女在淑媛作合孝明诞生孝章婚姻帝室世为名族夫人生应灵和德精性妙角犀丰盈实有伟表温慈惠爱慎而寡言幼从师氏四礼之教早达窈窕德象之仪及笄求匹明哲供治妇业孝敬婉娈毕力中馈后生仰则以为模宪自公历据王官至宰相夫人克营家道扶翼政事聪明达乎中外隐括及乎无方不出其机化导宣畅童子无骄逸之尤妇妾无舍力之愆故能穷生人之光宠获福禄之丰报朝春政于王室躬桑茧于蚕宫春秋六十有三寝疾不永懿等追想定省寻思仿□哀穷念极不知所裁乃申辞曰于穆母氏其德孔休思齐先始百行聿修宣慈惠和恩泽并周义方之训如川之流俾我小子蒙昧以滮不享遐年以永春秋往而不返潜沦大幽呜呼哀哉几筵虚设帏帐空陈品物犹在不见其人魂气飘飘焉所安神兄弟何依姊妹何亲号咷忉怛曾不我闻吁嗟上天何辜而然伤逝不续往者不旋　　议郎胡公夫人哀赞　　　　　　前人议郎夫人赵氏字曰永姜允有令德秉心塞渊舒详闲雅仪节孔备女师四典窈窕德象罔不习熟以供妇道议郎早世检训幼孤义方以导其性中禁以闲其情孤颢俭节用免咎悔少辟侍中袭先公之爵以议郎出为济阴太守是时夫人寝疾未薨而国家方有荥阳寇贼震惊帝师简选州辟授任进卫不得辞王命亲医药夫人乃自矜精禀气力俯起若愈以劝遣颢到官月余所疾暴盛春秋五十八中平四年薨于京师颢有剖符之寄逼于国典疾笃不得顾亲增感气绝不能自宥慎终之事阙焉永废虽不毁以随没亦困悴而伤怀知我如此不如勿生号咷告哀以乞骸骨逾年然后获听追惟考君存时之命迎棺旧土同穴此域孤心摧割靡所底念仰瞻二亲或有神诰灵表之文敢曰亮暗叙我忧痛作哀赞书之于碑愍予小子夙罹孔艰严考殒没我在龆年母氏鞠育载矜载怜殷斯勤斯慈爱备存匪惟骄之范我轨度教诲严肃昭示好恶俾我克类畏威忌怒用免咎悔践继先祖即爵其土二将是临与帝剖符守干济阴夫人寝疾荣此宠休疾用欢痊翊日斯瘳将征将迈从养陶丘景命徂逝不愍少留疾大渐以危亟兮精微微而浸衰逼王职于宪典兮子孙忽以替违目不临此气绝兮手不亲夫含饭陈衣衾而不省兮合绠棺而不见昔予考之即世兮安宅兆于旧邦依存意以奉亡兮迁灵柩而同来考妣痛以惨兮离乖神柩集而移兮增哀黄垆密而无间兮出入□其无门舁柩在兹兮不知魂景之所存悼孤衷之不遂兮思情憭以伤肝幽情沦于后坤兮精哀达乎昊干　　汉交趾都尉胡夫人黄氏神诰　　前人夫人江陵黄氏之季女字曰列嬴其先出自伯翳别封于黄以国氏焉高祖父汝南太守曾祖父延城大尹祖父番禺令父以主簿尝证太守事奉明君以立臣节汉南之士以为美谈初都尉君娶于故豫州刺史即黄君之姊生太傅安乐侯广及卷令康而卒继室以夫人生童纪未龀而夭夫人怀圣善之姿韬慈母之仁抚育二孤导以义方思齐先姑神罔时恫故能迄用有成诞膺繁祉广历五卿七公再封之禄康亦由孝廉宰牧二城九鼎之义夫人是享爰暨孙更仕三宫或典百里或作虎臣银艾貂蝉近侍显尊受兹介福于我夫人自郡尉仕于京师及广兄弟式叙汉朝夫人居京师六十有余载其乘辂执贽朝皇后采柔桑于蚕宫手三盆于茧馆者盖三十年上有帝室宠光之休下有堂宇斤斤之祚心耽其荣体安其逸图长虑迥用遗旧居欲留此焉康宁之时亟以为言太夫人年九十一建宁二年薨于太傅府是月辛酉公之季子陈留太守硕卒于洛阳左池里舍公衔哀悼祇慎其属遵奉遗意不敢失坠乃俾元孙显咨度群儒以考其衷佥曰昔帝舜没于苍梧殡于虞郊二妃薨于江湘不即兆于九疑延陵季子实惟吴人长子道终卜葬嬴博夫遭时而制不远迁徙魂气所之不系丘垄帝舜以之神罔时怨季札以之仲尼嘉焉鉴帝籍之高论综精灵之幽情稽先人之遐迹顺母氏之所宁兹事体通而义同允不可替于是公乃为辞昭告先考然后卜定宅兆龟筮悉从遂营窀穸之事举封树之礼十月既望粤翌日己酉葬我夫人黄氏及陈留太守硕于此高原雒阳东界关亭之阿天子使中常侍谒者李纳吊且送葬持赙钱二十万布二百匹再以中牢祠群后毕会荣哀孔备于时济阳故吏旧民中常侍勾阳于肃等二十三人思应慕化推本议铭着斯碑石俾诸昆裔瞻仰以知礼之用是为神诰乃申颂曰于穆夫人家邦之媛昔在嬴代黄国氏建至于近祖亦降于汉天祚明德福禄流衍既作母仪履信思顺登寿耄耋用永蕃娈子孙以仁追稽先典厝兹洛滨齐迹湘灵配名古人休矣耀光千亿斯年　　济北相崔君夫人诔　　　　　　前人维延熹四年故济北相崔夫人卒呜呼哀哉世丧母仪宗殒宪师哀哀孝子靡所瞻依凡百赴吊至止增悲投涕歔欷共叙赫姿乃为诔曰清和有铄时惟哲母令仪令色爰以资始塞渊其心淑慎其止于母斯勤在子斯敏仰览篇籍俯厘丝枲多才多艺于何不有休誉邈焉允女之英乃及崔君惟德是行其德伊何实粹实明虔恭事几契阔中馈敦此婉顺疾彼攸遂思齐徽音晨兴夜寝穆穆其猷莫之与二天祚明德底之方谷于赫崔君膺兹祉禄夫人有裔翼此清淑仁风温润义惠优渥推恩中外施浃疏族食不兼膳服不纤縠以俭为荣以奢为辱堂堂其裔惟世之良于其令母受兹义方训以柔和董以严刚怒不伤爱喜不乱庄纳之轨度终焉允臧是用登隮享其宠光虽则崇盛犹匪宁息同其妇子茂师其职服贵无荒尊不舍力密勿不忘惟德之极昔在共姜陪臣之母劳谦纺绩仲尼是纪矧兹夫人帝室命妇犹日孜孜复礼克己人亦有言仁者寿长宜登永年黄无疆昊天不吊降此残殃寝疾弥留精爽悴伤惨怛孝子惴惴其惶靡神不举无药不将呜呼哀哉于是孝子长叫气绝复苏号呼告哀不知其辜昊天上帝忍吊遗孤寻想游灵焉识所徂呜呼哀哉既殡神柩薄言于归冢宰丧仪循礼无遗切切丧主瘠羸哀哀情兮长慕涕兮无欷行旅挥涕千里吁咨乃谋卜筮言考其良建彼兆域于时翳藏冥冥窀穸无时有阳灯烛既灭马道纳光形影不见定省何望嗟其哀矣不可弭忘日月代序古有如丧由斯夫人荣华有章配彼哲彦既隆且昌顾景赫奕馈供孔将惟以慰怀庶无永伤呜呼哀哉　　昆弟诰　　　　　　　　　晋夏侯湛余闻之周之有至德有妇人焉我母氏羊姬宣慈恺悌明粹笃诚以抚训群子厥乃我龀齿则受厥教于书学未遑惟宁敦诗书礼乐孳孳弗倦我有识惟与汝服厥诲惟仁义惟孝友是尚忧深思远祇以防于微翳义形于色厚爱平恕以济其宽裕用缉和我七子训迪我五妺惟我兄弟姊妹束修慎行用不辱于冠带实母氏是凭余其为政蕞尔惟母氏仁之不行是戚余其望色思宽狱之不情教之不泰是训予其纳戒思详呜呼惟母氏信着于不言行感于神明若夫恭事于蔡姬敦睦于九族乃高于古之人　　阳城刘氏妹哀辞　　　　　　　潘岳鸟鸣于柏乌号于荆徘徊踯躅立闻其声相彼羽族矧伊人情叩心长叫痛我同生诞育圣善发奇齿如彼名驹昂昂千里刘氏怀宝未曜随和伊予轻弱弗克负荷禄微于朝贮匮于家俾我令妹勤俭备加珍羞罕御器服靡华抚膺恨毒逝矣奈何哀哀母氏蒸蒸圣慈震动擗摽何痛如之魂而有灵岂不慕思嗟哉往矣当复何时　　祭程氏妹文　　　　　　　　陶渊明维晋义熙三年五月甲辰程氏妹服制再周渊明以少牢之奠俯而酬之呜呼哀哉寒往暑来日月寖□梁尘委积庭草荒芜寥寥空室哀哀遗孤殽觞虚奠人逝焉如谁无兄弟人亦同生嗟我与尔特百常情慈妣早世时尚孺婴我年二六尔纔九龄爰从靡识抚髫相成咨尔令妹有德有操靖恭鲜言闻善则乐能正能和惟友惟孝行止中闺可象可效我闻为善庆自己蹈彼苍何偏而不斯报昔在江陵重惟天罚兄弟索居乖隔楚越伊我与尔百哀是切黯黯高云萧萧冬月白云掩晨长风悲节感惟崩号兴言泣血寻念平昔触事未远书疏犹存遗孤满眼如何一往终天不返寂寂高堂何时复践藐藐孤女曷依曷恃茕茕游魂谁主谁祀奈何程妹于此永已死如有知相见蒿里呜呼哀哉　　为诸姊祭阮夫人文　　　　　齐谢脁婉娩嫔德幽闲妇性眄史弘箴陈诗陈咏嘉言足题清晖可映契阔未几音尘如昨中景遽倾芳木先落畴昔交觞享也虚荐带上先结握中遗扇迸泪失声潺湲如霰　　建平王太妃周氏行状　　　　梁江淹窃闻侯服之誉非黄冠能敷玉食之门宁皂衣所述谅畏褒虚美于君后被空名于鼎贵然有汉臣诔行晋史书德者亦云实而已焉伏见国太妃禀灵惟岳集庆自远世擅淮汝族冠畴代故已载曜声书式炳縢牒矣太妃诞巽离之正和函云露之中气凝采龆岁贲章笄年若乃彤管女图之学纂组绮缟之工升降处谦之仪柔静居顺之节莫不中道若性不严而成故誉满闱阈声闻轩殿以元嘉某年归于故司徒宣简王既而第高恒伦秩逾外品青轩华毂用光国辉素壁丹墀实隆家贵具惟姻娣靡不式瞻而居尊以简训卑以弘躬谨兰闺身撝椒第若卫娥之炯行樊嬴之英操方之蔑如也大明二年宣简王薨太妃藉悲用礼抚孤用慈柔懿之德愈彰肃敬之问日被虽文伯之母言不逾阈莒相之主行存乎勤无以过也大明某年拜建平王太妃是时今王春秋方富德业未隆藉兹金响终能玉播故绮襦出宰弱冠升朝者亦太妃劬劳之训也谓天盖高降年不永以太豫元年二月三日薨于荆州之内寝凡厥远迩以哀以叹今祖行有期泉穸无远素旗望路彩旌思归所以垂宣徽容髣□金石者谨详牒行状具以申言　　周谯国公夫人步陆孤氏墓志铭　　　　　　　　　　　　　　北周庾信夫人讳某字某本姓陆吴郡人也天子拓境百越来庭丞相勒兵三江席卷高祖载为刘义真长史留镇关中既没赫连因即仕魏临终诫其子孙曰乐操土风不忘本也言念尔祖无违此心祖政骠骑大将军仪同三司恒州刺史父通柱国大将军大司马文安公匡赞经纶参谋揖让名高广武功重长平夫人七德含章四星连曜敬爱天情言容礼典九日登高作铭秋菊三元告始或诵春椒年十有四娉于谯国友其琴瑟愈恭节俭之心伐其条枚实秉忧勤之德邺地登高之锦自濯江波平阳采桑之津躬劳蚕月天和元年册拜谯国夫人东武亭之妻既称有秩南城侯之妇还闻受封柱国殿下以名华分照增城峻土扬旌僰道问政□都白狼之溪途艰黄牛之□荔枝之山地险葡萄之国夫人别离亲戚关河重阻夷歌一曲未足消忧猿鸣三声沾衣无已是以天厉之疾遂成沈痼玉沥难开金膏实远建德元年七月九日薨于成都私第春秋二十有一即以其年十一月二十二日归葬长安之北原诏赠谯国夫人礼也殿下伤神秋月掩泪长松周季直之留书更深冥漠潘安仁之词藻徒增哀怨岂直西河女子独见银台东海妇人先逢金阙铭曰芟陵反□椒山止戈金精据岭昌阁凌波西游卿相东裂山河华亭冠冕谷水弦歌震维徙族燕陲从宦塞入飞狐关连鸣雁策预登阜功参临涧宝鼎留铭雕戈余赞应图淑令秉礼言归鱼轩冯轼泽雉文衣明月照镜仙石支机行云细起回雪轻飞北降帝子南麾蜀守若水既开灵山已镂月峡猿啼江神牛斗星机北转日辔西回阳泉服气阴律沈灰鹤辞吴市凤去秦台神光离合灯影徘徊双流反葬百两回旌少女离位夫人去城帷堂野设帐殿郊营山川奇事风月无情摇落丘陇荒凉封域树树秋声山山寒色草短逾平松长转直节坟方固园陵永植　　周赵国公夫人纥豆陵氏墓志铭　前人夫人讳含生本姓窦扶风平陵人魏其朝议列侯则莫能抗礼安丰奉图功臣则咸推上席外戚列传既闻建武之书仲山古鼎或表单于之献祖略少保建昌郡公父炽柱国大将军大宗伯邓国公孟津太誓常预同德之臣咸阳违约克赞先登之主并得位入六府功参八柄夫人有文在手有象应图荣曜夙彰徽华早茂肃恭以礼受教于公宫言容以德有闻于师氏及乎进贤君子内主邯郸琴瑟在堂辎軿是服长久于节不无秋菊之铭履端于始或有椒花之颂岂止庄姬掩笑楚相知惭定姜问兆齐兵不入武成二年册拜赵国公夫人汉王闻立义之妇邑以延乡齐后见有礼之妻封之石异代同荣差无惭德柱国殿下居若木之一枝在天汉之别派扬旌玉垒驱传铜陵南通向日之民东被无龙之国夫人从政月峡赞德云门锦濯江波还临织室山明石镜即对妆楼既而玉律频移金炉不变胡香四两嗟西域之使稀灵草一枝恨琼田之路绝天和五年四月二十二日薨于成都之锦城春秋二十孙子荆之伤逝怨起秋风潘安仁之悼亡悲深长簟况复仙台永别无复箫声傅母长归唯留琴曲七年二月日归葬于长安之洪渎原詺赠赵国夫人礼也云雨去来既留连于楚后光阴离合实惆怅于陈王铭曰河西斗绝观津孤起章武贤臣安丰贤仕木楼千仞金山万里绍庆邢姨基昌宋子施衿赵北侍姆秦南纮綖礼数褕狄騑骖义超江汜仁流葛覃玉筐迎燕金笼助蚕敬爱纯深端庄淑问有光国史无形喜愠举案外恭停机下训馨馥于兰年华于舜风雨消散神灵离绝婺女还星姮娥归月左楹夕奠高堂朝发空扬凌波更无回雪下平曰隰高平曰原西临火井北望塞门犹垂雉服尚驾鱼轩平原忽矣天道何言山回地市路没滕城松悲鹤去草乱萤生新云别起旧月孤明贤坟永式节陇常贞　　周安昌公夫人郑氏墓志铭　　　前人夫人讳某荥阳阳武人也周宣王之母弟俾侯于郑郑庄公之重世卿士于周以国为自兹而始祖琼太常恭侯父穆司空贞公西京赋诗奉常参柏梁之宴东都言谶司空为武卫之官籍连帝谱既同盘石门称通德无废儒林夫人礼义闺门端庄令淑采采芣□萋萋葛覃及乎作配君子言事舅姑下气怡声承巾奉亲戚惟礼闺闱以睦保定二年册拜荥阳郡君序戚升荣从夫有秩岂惟立义之妇邑以延乡有礼之妻封之石大将军沈犀二江夫人闻猿三峡明月灵关之阻秋风蜀道之难掩以瑶华先从春露天和十八年五月二十日薨于成都春秋三十六诏赠安昌国夫人礼也即以其年十一月十六日归葬于咸阳之白起原遂使山回反壤先封节妇之陵日入虞渊实掩贤姬之墓呜呼哀哉乃为铭曰天河开国分畿置政地有十城人居九命畴昔之邑今兹成姓识履传风参舆留庆三星在户百两言归虔恭内政荣曜中闱承姑奉盥训子停机桑园蚕绩绵室鸾飞珩璜节步藻火文衣巴水幽咽猿鸣断绝月落珠伤春枯桂折赵瑟长辞秦箫永别贞姬掩隧节女封坟洛滨无月荆台失云鸟悲伤听松声怆闻千年遂古百代余芬　　周大将军陇东郡公侯莫陈君夫人窦氏墓志　　铭　　　　　　　　　　　　　前人夫人讳某扶风平陵人也章武开国名高外戚之右安丰入朝位在功臣之上祖以孝昌之始主诺淮阳父以正光之初褰帷海岱夫人生于礼义之门宗于箴诫之德虔恭惟礼令淑惟仪及乎百两言归三星在户箴盥始事条枚是则有子从政犹无逸豫之心有夫出征自识山陵之兆大统十六年册授永安郡君妇以夫尊亲由子贵朝章家庆兼而有之保定二年改授陇国夫人车服礼数□褵典则有美河鲂足光彤史既而风霜所及灰管遂侵与善何言至于大渐天和六年四月七日薨春秋六十有六即以其年十月十日迁葬于咸阳万年县之杜原山形起伏既符白鹤之祥地势风烟乃合青乌之气铭曰观津世族平陵豪姓四侯登仕三君从政白狼建功丹蛇袭庆汉之广矣先闻淑令君子朝端贤才家政簪珥以礼轩车以命让果成廉推珠止竞百年超忽千金莫恃室谢贤夫庭辞贵子归鞍辍露采蘩废祀室委眠蚕衣留画雉云垂下泽日掩高舂空帷旧馆虚幕新封山回广柳路没深松游魂几变夫人何从　　周冠军公夫人乌石兰氏墓志铭　前人夫人讳某乐陵人也晋司徒乐陵公苞后子孙就封因即家焉扶风旧城犹存铁市河南故墅尚余金谷或寓燕陲仍仕代郡祖行代郡尹父魏司空兰陵郡公司空佐命魏朝少傅丞凝周室并为大族俱蒙赐姓秦晋匹也是曰通家夫人年十七归于宇文氏淑令端庄含章贞吉箴盥惟仪闺闱已正某年除金乡郡君某年改授冠军夫人四德小君宜其家室三事内主翻辞赞务以保定五年四月遘疾薨时年四十有四即以其年某月日归葬于京兆之某原人世风烟山川超忽陵波青麦倘逢贞女之坟陇首白杨或表贤姬之墓乃为铭曰三星丽天五岳镇地礼有其秩人居其位燕赵多奇山川雄气挺兹令淑惟此含章玉生庭照兰开室香邢姨褧服宋子河鲂百两言归九仪从聘褕狄七彩轩车六命鼎室辞亲槐庭赞政世为阅水人成大梦回帐山门移灯泉洞金枣长含银蚕永送香填柏椁路闭松城悲鸾独影雄剑孤鸣留连赵瑟凄怆秦笙　　周太傅郑国公夫人郑氏墓志铭　前人夫人讳某荥阳开封县远里人也七子赋诗足光宾客三卿从政实静诸侯骖乘则晋后停舆来朝则汉君识履华胄蝉联无虚史籍祖那秦州别驾父茂伯抚军将军□州刺史伯阳县侯夫人令淑早闻芝兰独茂既容既德言告言归悌实温凊恭惟箴盥太傅弼谐周室股肱攸寄夫人辅佐君子勤劳是司琴瑟既友条枚无伐故得用之邦国成之孝敬某年月日封郑国夫人褕狄既加纮綖是务夫有安世之贵躬服浣濯子有文伯之尊无忘机杼表里惟安闺闱且正医门有疾药对无征天和三年三月二十日薨葬于长安之石安原世子某兄弟并勖慈训咸遵母仪霜露深悲寒泉增恸铭曰居德圃田当官教府置骑宾来开黉学聚福履家室贤才踵武棠棣之华螽斯之羽人伦七德风化二南采采芣□萋萋葛覃节行声玉副笄珈篸柳园秉杼桑津浴蚕春秋超忽零落无时家亡淑女国丧贤姬香坟永送舞鹤长辞山深月暗风急松悲千年开闭将验灵龟　　后魏骠骑将军荆州刺史贺拔夫人元氏墓志　　铭　　　　　　　　　　　　　前人在河之洲闻君子之配德言采其蕨见夫人之有礼用之风化人伦厚焉夫人讳安字大罗河南洛阳人也祖某京兆康王父昭骠骑大将军开府仪同三司录尚书司州牧汝阳郡王跗雄图□基霸迹公卿之室将相惟国惟家夫人能修法度无思犯礼恭俭节用任能进贤大统五年封乐安公主归于贺拔氏时年十三思事忧勤化成妇德彤管载晖棠棣早茂及乎讴歌有归褕狄降等辅佐君子犹安其室周天和元年乃封章武郡君霜露不居风烟飘忽遘疾累旬奄捐馆舍以周天和四年二月二十六日薨于长安万年里春秋五十有二诏赠顿丘国夫人礼也即以其年三月二十日归葬于咸阳之石安原既异乘鸾翻然永去虽非舞鹤即掩泉门欲志佳城乃为铭曰逖矣雄谋悠哉霸辙九服潜运三川中竭卿相连镳贤才舞绝琬琰令淑施衿结褵方之棠棣譬以螽斯既全妇德还称母仪逝水滔滔危途冉冉问药无对蒸丹不验狄服空陈弦机虚掩郭门路转哀挽途穷陇深结雾松高聚风春兰秋菊唯始唯终　　周六都督阳林伯长孙夫人罗氏墓志铭　　　　　　　　　　　　　　　　前人夫人讳某恒州代郡太平县人祖某父协周大将军南阳郡公夫人资于事亲躬奉训诫教于宗室足闻诗礼及乎言归肃恭如事苹藻维敬纮綖是勤内位克谐中闺以睦年龄不竞霜露先侵更无延寿之杯遂阙长生之枕以周天和四年二月八日薨于长安之洪固乡时年二十有三其年某月日葬于万年县之寿里山非宋国翻为节女之陵地异荆台遂有贤妃之墓铭曰毕狼建国灵武开都地接天柱山临宝符人资义烈世袭雄图葛覃维萋棠棣早盛既安淑德爰从配命四教弘宣三星克正霜雕桂苑风落芝田三从阙性五福伤年归安永绝言告长捐凄切郊野纡回隰原风惨云愁松悲露泣朗月空嗟伤神何及　　周仪同松滋公夫人尉迟氏墓志铭
　　　　　　　　　　　　　　　　前人夫人讳某河南洛阳人也祖父太师柱国公魏室丧乱经纶夷阻周朝建国匡翊揖让图谍帝系即有内外之亲分裂山河仍为舅甥之国夫人容范端庄仪形淑令六义观德南风有夫人之诗八卦成形东方有少女之位姆傅习言公宫教业箴管线纩佩帨□兰年十有二出适仪同拓跋竞衣其翟服既得宗妇之仪乘其鱼轩还从列国之礼摽梅三实无阙其时夭桃九华能修其政某年某月册拜回洛县君母金明公主魏文帝长女春则帝女采桑秋则王姬筑馆夫人出入主家遨游戚里灌龙园苑长门宫殿既而膏腴美疢华茂伤年沈痼□帐蒸离寒暑三世之术无乏于医门百草之本徒穷于药性建德三年五月七日亡春秋三十昔西河女子值九节之菖蒲东海妇人得三山之芝草无由再遇悲矣如何即以其年十月十五日葬于京兆之北陵原龟筮告辰丘陵启奠西临织女之庙南望湘妃之坟呜呼哀哉乃为铭曰父曰帝师母曰王姬车服不系江汉无思是生令淑观礼敦诗声超宋子德茂邢姨继世盛德思贤克举奠雁迎门濡苹实俎奉盥如事移茵即序春水浴蚕秋机秉杼帝乡近亲帝城近臣濯龙亲戚平阳主人金波回月玉相临春弄玉凤凰昌容紫草自此千年无人得道舜华荣曜飘零何早渭水北原平陵故园纔通谷口即望寒门吁嗟此地去矣归魂孟冬十月长松九年亲宾掩泪凄怆何言　　周骠骑大将军开府仪同三司冠军伯柴烈李　　夫人墓志铭　　　　　　　　　前人夫人讳某陇西狄道人也周有柱史夫子以之犹龙汉有将军宛城以之输马复有西入上书仍为秦国之相东向问计即是韩王之师父宜使持节大将军南北二华州刺史顺阳郡公魏武皇帝之长舅也穰侯魏冉居咸阳之宫曲阳王根借明光之殿语其贵戚差足拟伦论其退谦彼多惭德夫人幼而聪敏早闻令淑彤管有美贤才见称弄其纸笔惧失诸兄之意剪其龆龄二字
疑讹
畏伤王母之心年十有一出适骠
骑大将军开府仪同柴烈烈以上将颁朔中台受任军国忠勤规模繁总夫人辅佐君子言容匡赞增耀三星钦明四德授巾沃盥有谨于事姑断织停机无忘于训子保定二年册授大夏县君既以夫尊又云子贵乃迁顺阳改郡君夫人之邑或用乡名小君之号多从夫秩典册光临足称荣宠本有风气之疾频年增动略多枕卧飞龟之散遣疾无征画龙之符留年不验以今建德四年三月日薨于馆舍春秋四十九即以其年八月日葬于长安之洪渎原神光离合尚在河湄云气徘徊犹归楼下呜呼哀哉乃为铭曰上书秦相立功汉将陇水分流秦川遥望秋陆俗勇金行地壮广武军中安平河上妻者齐也谓嫁曰归三星夜照百两朝飞褕翟有典容礼无违台庭等秩侯服同衣子奉母仪夫闻家政七族承和九闺连庆纷帨恭肃温凊孝敬杼乘秋成蚕随春令年华未落电影先过徒日气空饮天河星雕玉井月捐金波虞渊落日薤露哀歌寂寞虚奠荒凉象设幽陇龟封重泉蚁结秋色凄怆松声断绝百年何几归于此别　　为梁元帝祭王僧辩母贞敬太夫人文　　　　　　　　　　　　　　　　王
维尔世基武子德懋阳元金相比映玉德齐温既称女则兼循妇言书图镜览辞章讨论教贻俎豆训及平原楚发将兵孟轲成德尽忠资敬自家刑国显允其仪惟民之则反命师旅既修我戎补兹衮职奄有龟蒙母由子贵亶尔斯崇嘉命允集宠章既隆居高能降处贵思冲庆资善始荣兼令终崦嵫既夕蒹葭早秋奔驷难返冲涛讵留背龙门而西顾过夏首而东浮越三宫之遐岳经三江之派流郁郁增岭浮云蔽亏滔滔江汉逝者如斯铭旌故旐宇毁遗碑即虚舟而设奠想徂魂之有知呜呼哀哉
　闺淑部杂录
世说新语谢太傅问主簿陆张凭何以作母诔而不作父诔答曰故当是丈夫之德表于事行妇人之美非诔不显因话录殿中侍御史柳芳掌汾阳书记时有高堂之庆王每因军中大燕常戒左右曰柳侍御太夫人就棚可先告我及赵夫人板舆至王降阶与僚属等立候到棚而退常谓柳君曰子仪早亲戎事不尽奉养而孤今日幸重寄恩宠逾分虽为贵盛实无侍御之荣因呜咽不胜又曰若太夫人许降顾子仪之家使南阳夫人已下执爨子仪自捧馔具供养足矣而赵夫人以清素自居终不肯往崔吏部枢夫人大尉西平王女也西平生日中堂大宴方食有小婢附崔氏女耳语久之崔女颔之而去有顷复至王问有何事女对曰大家昨夜小不安适使人往候王掷筋怒曰我不幸有此女大奇事汝为人妇岂有阿家体候不安不在家检校汤药而与父作生日耶吾有此女何用作生日为遽遣担子送归身亦续至崔氏家问疾且拜谢教训子女不至姻族闻之无不愧叹故李夫人妇德充备治家整肃贵贱皆不许时世妆梳勋臣之家特数西平礼法谈苑李昭遇修撰自河中移知晋州云母夫人年八十矣事姑二十年唯梳发髻姑亡始戴冠今士大夫家子妇三日已冠而与姑宴饮矣孙明复先生退居太山之阳枯槁憔悴鬓发皓白着春秋尊王发微十五篇为春秋学者未有过之者也故相李文定公守兖就见之叹曰先生年五十一室独居谁侍左右不幸风雨饮食生疾奈何吾弟之女贤可以奉箕先生固辞文定曰吾女不妻先生不过一小官人妻先生德高天下幸婿李氏荣贵莫大于此先生曰宰相女不以妻公侯贵戚而因以嫁山谷衰老藜藿之人相国之贤古无有也不可不成相国之贤遂妻之其女亦甘淡薄尽妇道士大夫莫不贤之画墁录司马温公与庞元鲁俱为张存龙图婿张夫人贤惠庞颍公帅太原温公从辟是年三十余未有子庞公与刘夫人欲有所置刘发之张欣然莫逆未几得子宣和画谱亲王端献魏王頵妇魏国夫人王氏自高祖父中书令秦正懿王审琦以勋劳从艺祖定天下为功臣之家而未闻闺房之秀复能接武光辉者端慧淑慎有古曹大家之风则魏越国夫人其后焉盖年十有六以令族淑德妻端献王其所以柔顺闲靓不复事珠玉文绣之好而日以图史自娱至取古之贤妇烈女可以为法者资以自绳作篆隶得汉晋以来用笔意为小诗有林下泉间风气以淡墨写竹整整斜斜曲尽其态见者疑其影落缣素之间也非胸次不凡何以臻此紫薇诗话孔毅甫平仲学士建中靖国间作吴正献夫人挽诗云赞夫成相业听子得忠言其子盖传正安诗舍人也传正有贤行绍圣初以左史权中书舍人欲论事而惧其亲老未敢夫人闻之屡促其子论列时事传正由此遂贬夫人不以为恨也同话录欧阳文忠公奉母丧过州郡守属一同官作祭文再三戒之留意其人唯唯文忠来已逼期郡守索文观不一再三索之对以但候其至比至出文令书写云孟轲之贤母之贤也夫人有子如孟轲夫复何憾文忠公大喜之蜩笑偶言曾子之妻戏其子以杀彘而烹彘以实其戏孟子之母欺其子以啖肉而买肉以明其不欺古人养蒙规幼之法如此国老谈苑曹璨彬之子也为节度使其母一日阅宅库见积钱数千□召璨指而示曰先侍中履历中外未尝有此积聚可知汝不及父远矣侍儿小名录东坡先生侍妾曰朝云字子霞姓王氏钱塘人敏而好义事先生二十有三年忠敬若一生子遁未□而夭老学庵笔记宣和中会稽天宁观道士张若水为□珠殿校籍赠其父为朝奉大夫母封宜人尝见其母赐诰云嘉其教子之勤宠以宜家之号家世旧闻游祖母楚国郑夫人抚庶子与己子等先君与四十二叔父提举公同岁怀孕时祖母作襁褓二副付侍者曰先产者先用之已而八月祖母生先君九月杜支婆生叔父相距才二十余日也（先世以来庶母皆称支婆）

