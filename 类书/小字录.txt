　　钦定四库全书

　　子部十一

　　小字录

　　类书类

　　提要

　　（臣）等谨案小字录一卷宋陈思撰思有寳刻丛编巳著录是书因陆龟蒙侍儿小名录所载未广思复为推衍集史传所载小字以为一编龟蒙之书丛杂无绪思故条分缕析先列厯代帝王而自汉以后诸臣则按代胪载较原书为有条理然如北周晋公字文护小字萨保见于本传而此顾遗之则亦不免于漏畧矣原本尚有明沈宏正补录一卷以思原本未备续为増辑与思书合刋行之较思虽似详悉而征引讹谬不一而足中间如辽金元诸臣所载小字皆不知音译随意牵引颇不足依据兹删汰宏正所补录専录存思书为识小之助焉

　　乾隆四十六年十二月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●钦定四库全书

　　小字録

　　（宋）陈思 撰

　　○歴代帝王

　　阿瞒
　　魏太祖武帝姓曹讳操字孟徳汉相国参之后一名吉利小字阿瞒【魏本纪】

　　寄奴
　　宋髙祖武帝讳裕字徳舆小字寄奴姓刘氏【宋本纪】

　　车兵
　　宋少帝讳义符小字车兵武帝长子【宋本纪】

　　车儿
　　宋太祖文帝讳义隆小字车儿武帝第三子【宋本纪】

　　道民
　　宋世祖孝武帝讳骏字休龙小字道民文帝第三子【宋本纪】

　　法师
　　宋前废帝讳子业小字法师孝武帝长子【宋本纪】

　　荣期
　　宋太宗眀帝讳彧字休炳小字荣期文帝第十一子【宋本纪】

　　慧震
　　宋后废帝讳昱字徳融小字慧震明帝长子明帝诸子在孕皆以周易筮之即以所得卦为小字故帝小字慧震【宋本纪】

　　知观
　　宋顺帝讳准字仲谋小字知观眀帝第三子【宋本纪】

　　鬬将
　　齐太祖髙帝讳道成字绍伯小字鬬将姓萧氏【齐本纪】

　　龙儿
　　齐世祖武帝讳赜字宣逺小字龙儿髙帝长子生建康县之清溪宅将产之夕陈孝皇后昭皇后并梦龙据屋故小字为龙儿【齐本纪】

　　法身
　　齐废帝郁林王昭业字符尚小字法身文惠太子长子【齐本纪】

　　玄度
　　齐髙宗明帝讳鸾字景栖始安贞王道生之子小字玄度【齐本纪】

　　练儿
　　梁髙祖武帝讳衍字叔达小字练儿姓萧氏汉相国何之后【梁本纪】

　　六通
　　梁太宗简文帝讳纲字世缵小字六通武帝第三子【梁本纪】

　　七符
　　梁世祖孝元帝讳绎字世诚小字七符武帝第七子【梁本纪】

　　法真
　　梁敬帝讳方智字慧相小字法真元帝第九子【梁本纪】

　　法生
　　陈髙祖武帝讳霸先字兴国小字法生姓陈氏汉太丘长寔之后也【陈本纪】

　　药王
　　陈废帝讳伯宗字奉业小字药王文帝长子在位无人君之器太后称文帝遗志废为临海王【陈本纪】

　　师利
　　陈髙宗孝宣帝讳顼字绍世小字师利始兴昭烈王第二子尝被酒张灯而寝李总适出寻反见帝是大龙便惊走他室【陈本纪】

　　黄奴
　　陈后主讳叔宝字符秀小字黄奴宣帝长子【陈本纪】

　　那罗延
　　隋髙祖文帝姓杨氏讳坚小字那罗延汉太尉震十四世孙大统七年六月生于冯翊般若寺有尼来自河东谓皇妣曰此儿所从来甚异不可于俗间处之皇妣尝抱髙祖忽头上出角遍体鳞起皇妣大骇坠于地尼外入见曰巳惊我儿致令晚得天下【北史隋本纪】

　　阿■〈麻外女内〉
　　隋炀帝讳广小字阿■〈麻外女内〉髙祖第二子髙祖尝密令善相者来和视诸子和曰晋王眉上双骨隆起贵不可言及太子勇废立为皇太子【隋本纪】

　　雉奴
　　唐髙宗讳治字为善小字雉奴太宗第九子始封晋王太子承干败太宗阴许立魏王泰长孙无忌固欲立晋王帝以太原石文有治万吉复从无忌帝犹谓无忌曰公劝我立雉奴雉奴仁懦得无为宗社忧奈何【唐濮恭王传】

　　桃符
　　晋齐献王讳攸字大猷小字桃符文帝第二子亲贤好施爱经籍能属文善尺牍特为文帝所宠爱每见攸辄抚床呼其小字曰此桃符座也【晋本传】

　　智随
　　宋武陵王讳赞字仲敷小字智随眀帝第九子【宋本传】

　　阇梨
　　齐江夏王讳锋字宣颖小字阇梨髙祖第十二子工书为当时藩王所推南郡王昭业亦稍工书尝谓武帝曰臣书固应胜江夏王武帝答曰阇梨第一法身第二【法身即昭业小名齐本传】

　　白泽
　　齐文惠太子长懋字云乔小字白泽武帝长子【齐本传】

　　维摩
　　梁昭眀太子统字徳施小字维摩武帝长子美姿容善举止读书数行并下过目背忆【梁本传】

　　四果
　　梁南康简王绩字世谨小字四果武帝第四子【梁本传】

　　六真
　　梁邵陵携王纶字世调小字六真武帝第六子少聪颖博学善属文尤工尺牍【梁本传】

　　明进
　　隋卫昭王爽字师仁小字眀进髙祖异母弟【隋本传】

　　睍地代
　　隋房陵王勇小名睍地代文帝长子文帝受禅立为皇太子以罪废黜追封房陵王【北史隋本传】

　　益钱
　　隋庶人谅字徳章小字益钱又幼字阿客文帝子开皇初封汉王后以罪幽死【北史隋本传】

　　阿孩
　　隋齐王暕字世朏小字阿孩炀帝子【北史隋本传】

　　季子
　　隋赵王杲小字季子炀帝子【北史隋本传】

　　毗沙门
　　唐隠太子建成小字毗沙门髙祖子【唐本传】

　　三胡
　　唐巢刺王元吉小字三胡髙祖子与建成谋作乱伏诛【唐本传】

　　○汉

　　犬子
　　司马相如字长卿成都人少名犬子好读书学击剑慕蔺相如之为人乃更名相如【前汉本传】

　　鼎
　　匡衡字稚圭一曰衡小名鼎家贫好学诸儒为之语曰无说诗匡鼎来匡说诗解人颐衡少字鼎长乃易字稚圭【前汉本传】

　　童乌
　　扬雄子小字童乌九岁与雄论玄【陆龟蒙小名録】

　　○魏

　　万亿
　　李通字文达江夏人小字万亿以侠闻于江汝之间勇冠诸将为太祖所知卒谥刚侯【魏志本传】

　　别成
　　傅干字彦林汉阳太守燮子小字别成位扶风太守【世说叙録】

　　○晋

　　阿童
　　王浚字士治小字阿童为益州刺史时吴中童谣曰阿童复阿童衔刀浮渡江不畏岸上兽但畏水中龙羊祜闻之曰此必水军有功但当思应其名者耳乃表浚为监益州诸军事加龙骧将军竟平吴【晋羊祜传】

　　齐奴
　　石崇字季伦大司马侍中苞子崇生于青州故小字齐奴【晋本传】

　　阿龙
　　王导字茂弘镇军司马裁子小字阿龙少有风鉴识量清逺位丞相进封始兴郡公卒谥文献【晋本传】
　　王丞相拜司空廷尉桓彛作两髻葛裙策杖路邉窥之叹曰人言阿龙超阿龙固自超不觉至台门【世说】

　　阿太
　　王恱字长豫丞相导子小字阿太位吴王友中书侍郎赠常侍始兴贞世子【世说録】

　　阿螭
　　王恬字敬豫丞相导子小字阿螭位吴国会稽内史散骑常侍卒谥曰宪恬少好武不为公门所重导见恱辄喜见恬便有怒色恬多技艺善奕棋为中兴第一【晋本传】

　　大奴
　　王劭字敬伦丞相导子小字大奴位建威将军尚书仆射中领军卒谥曰简【世说録】

　　小奴
　　王荟字敬文丞相导子小字小奴位镇军将军散骑常侍赠卫将军
　　王僧弥珉谢车骑玄共王小奴燕集僧弥举酒劝谢云奉使君一觞谢曰可尔僧弥勃然作色曰汝故是吴兴溪中钓碣耳何敢诪张谢徐抚掌而笑曰卫军僧弥殊不肃省乃侵陵上国也【世说】

　　阿黑
　　王敦字处仲治书御史基子丞相导从父兄也小字阿黑位大将军
　　王大将军始欲下都处分树置先遣参军告朝廷讽旨时贤祖车骑逖尚未镇寿春瞋目厉声语使人曰卿语阿黑何敢不逊催摄面去须臾不尔我将三千兵槊脚令上王闻之而止【世说】

　　阿戎
　　王戎字浚冲贞陵侯浑子位司徒以功封安丰县侯薨谥曰元
　　阮籍素与浑友戎年十五阮曰浚冲清赏非卿伦也与卿言不如与阿戎谈【世说】

　　阿菟
　　王羲之字逸少淮南太守旷子小字阿菟位临川太守右将军会稽内史卒赠金紫光禄大夫【世说叙録】

　　阿龄
　　王胡之字修龄骠骑将军廙子小字阿龄位司州刺史【世说】
　　胡之治身清约以风操自居谢太傅安语刘惔阿龄于此事故欲太厉刘曰亦名士之髙操者【世说】

　　虎■〈犭屯〉
　　王彭之字安寿右仆射彬子小字虎■〈犭屯〉位黄门郎袭爵【世说叙録】

　　虎犊
　　王彪之字叔虎彭之弟小字虎犊位光禄大夫尚书令仪同三司卒谥曰简
　　王右军在南丞相导与书每叹子侄不令云虎■〈牜屯〉虎犊还其所如彪之年二十而头须皓白时人谓之王白须少有局干之称【世说】

　　荆产
　　王徽字幼仁南乡侯澄子小字荆产位右军司马刘惔云人想王荆产佳此想长松下当有清风耳【世说】

　　法护　阿瓜
　　王珣字符琳中领军洽子小字法护又小字阿瓜位前将军司徒东亭侯卒谥献穆谢太傅安领中书监王东亭有事应同上省王后至坐促王谢虽不通太傅犹敛容待之王神意闲畅谢公倾目还谓刘夫人曰向见阿瓜故自未易有虽不相关正自使人不能己巳【世说】

　　僧弥
　　王珉字季琰珣弟小字僧弥有才艺擅书名出兄右时人语曰僧弥难为兄法护难为弟代献之为中书令时谓小令卒赠太常【世说】

　　阿奴
　　王蒙字仲祖新淦令讷子小字阿奴位司徒左长史刘惔抚王长史背曰阿奴比丞相尊但有都长【都美也】
　　刘惔王长史同坐长史酒酣起舞刘惔曰阿奴今日不复减向子期【类向秀之任率也世说】

　　茍子
　　王修字敬仁司徒左长史蒙子小字茍子眀秀有美称善隶行书起家著作郎转中军司马【晋本传】
　　刘惔至王长史许清言茍子年十三倚床边听既去问父曰刘惔语何如尊长史曰韶音令辞不如我往辄破的胜我【世说】

　　阿兴
　　王藴字叔仁修弟小字阿兴位左将军左仆射会稽内史卒追赠光禄大夫【晋本传】
　　世称茍子秀出阿兴清和【世说】

　　阿讷
　　王坦之字文度尚书令述子小字阿讷位中书令北中郎将左卫将军袭封蓝田侯卒谥曰宪【世说叙録】

　　阿智
　　王处之字文将述子小字阿智州辟别驾不就【世说叙録】

　　僧恩
　　王袆之字文劭述子小字僧恩位中书侍郎年未三十而卒【世说叙録】

　　驹
　　王愉字茂和小字驹晋尚书仆射江左冠族子绥亦有重名【陆龟蒙小名録】

　　佛大
　　王忱字符逹坦之子小字佛大位建威将军荆州刺史卒赠右将军谥曰穆
　　王佛大叹言三日不饮酒觉形神不复相亲为吏部郎尝作选草临当奏王僧弥来聊出示之僧弥得便以巳意改易所选者近半佛大甚以为佳更冩即奏【世说】

　　寗
　　王恭字季伯左仆射藴子小字寗位前将军赠侍中太保谥曰忠简【世说叙録】

　　齐
　　王熈字叔和藴子小字齐【世说叙録】

　　睹
　　王爽字季眀藴子小字暏位黄门侍郎宁朔将军【世说叙録】

　　坚石
　　谢尚字仁祖咸亭侯鲲子小字坚石初为王导椽袭爵咸亭侯镇西将军卒谥曰简【世说叙録】

　　虎子
　　谢据字玄通吏部尚书裒第二子小字虎子号中郎【世说序録】

　　末婢
　　谢琰字瑗度太傅安子小字末婢位辅国将军以功封望蔡县公会稽内史为孙恩所害赠侍中司空谥曰忠肃【世说叙録】

　　封
　　谢韶字穆度散骑常侍万子小字封位车骑司马【世说叙録】

　　胡儿
　　谢朗字长度安次兄据长子小字胡儿名亚于玄仕至东阳太守
　　谢太傅安雪寒日内集与儿女讲论文义俄而雪骤公欣然曰白雪纷纷何所似兄子胡儿曰撒盐空中差可拟兄女曰未若栁絮因风起公大笑乐即公大兄奕女名道藴右将军王凝之妻也【世说】

　　遏
　　谢玄字幻度镇西将军奕子小字遏晋都督徐兖青司冀幽并七州军事封康乐公卒谥曰献武
　　谢太傅安因子弟集聚问毛诗何句最佳遏称曰昔我往矣杨柳依依今我来思雨雪霏霏公曰吁谟定命逺犹辰告谓此句偏有雅人深致【世说】

　　末
　　谢渊字叔度奕子小字末晋义兴太守【世说叙録】

　　益寿
　　谢混字叔源望蔡县公琰子小字益寿袭爵歴中书令中领军尚书左仆射以党刘毅诛国除及宋武受禅谢晦谓刘裕曰陛下应天受命登坛日恨不得谢益寿捧玺黻裕亦叹曰吾甚恨之使后生不得见其风流【晋本传】

　　买得
　　桓冲字幼子散骑常侍彛子小字买得晋护南蛮校尉车骑将军荆州刺史卒谥曰宣穆冲温弟也初彛亡后冲兄弟并少家贫母患需羊以解无由得之温乃以冲为质羊主甚富言不欲为质幸为养买得郎及冲为江州出射羊主于射堂边看冲识之谓曰我买得也遂厚报之【晋本传】

　　石头
　　桓熈字伯道南郡公温子小字石头为冲徒长沙【世说叙録】

　　式
　　桓歆字叔道温子小字式临贺公【世说叙録】

　　灵宝
　　桓玄字敬道温孽子小字灵宝袭封南郡公年三十六伏诛其母马氏常与温同辇夜坐月下见流星坠铜盆中如寸二火珠竞以瓢接取独马氏得而吞之有感遂娠及生有光照室占者竒之故小名曰灵宝【晋本传】
　　桓宣武薨玄五岁服始除桓车骑冲与送故文武别因指玄此皆汝家故史佐玄应声恸哭酸感傍人车骑每自目己坐曰灵宝成人当以此坐还之鞠爱过于所生【世说】

　　镇恶
　　桓石虔司空豁子小字镇恶冠军将军作塘侯卒追赠右将军
　　石虔年十七八未被举而童隶己呼为镇恶郎尝往宣武斋头从征枋头车骑冲没阵左右莫敢先救宣武谓曰汝叔落贼汝知否石虔闻之气甚奋命朱辟为副策马于数万众中莫有抗者径取冲还三军叹服河朔后以其名断疟【世说】

　　豹奴
　　桓嗣字恭祖车骑将军冲子小字豹奴领江夏相追赠南中郎将谥曰靖
　　桓豹奴是王丹阳外甥【王丹阳混字奉正晋丹阳尹】形似其舅桓甚讳之宣武曰不恒相似时似耳恒似是形时似是神桓逾不恱【世说】

　　崖
　　桓修字承祖冲子小字崖龙骧将军为刘裕所诛桓玄素轻桓崖崖在京下有好桃玄连就求之遂不得佳者玄与殷仲文书以为嗤笑曰徳之休眀肃愼贡其楛矢如其不尔篱壁间物亦不可得也【世说】

　　子野【一云野王】

　　桓伊字叔夏谯国铚人小字子野一云野王累迁豫州刺史赠右将军少有才艺善音律为王蒙刘惔所知有蔡邕柯亭笛尝自吹
　　王子猷出都尚在渚下旧闻桓子野善吹笛而不相识遇桓于岸上过王在船中客有识之者云是桓子野王便令人与相闻云闻君善吹笛试为我一奏桓时已贵显素闻王名即便回下车踞胡床为三调弄毕便上车去客主不交一言【世说】

　　阿恭
　　庾会字会宗太尉亮子小字阿恭年十九为苏峻所害
　　庾太尉风仪伟长不轻举止时人皆以为假亮有大儿数岁雅重之质便自如此人知是天性温太眞尝隠幔怛之大儿神色恬然乃徐跪曰君侯何以为此论者谓不减亮或云见阿恭知元规非假【世说】

　　道恩
　　庾羲字义叔亮子小字道恩晋吴国内史【世说叙録】

　　道季
　　庾龢亮子小字道季晋中领军【世说叙録】

　　赤玉
　　庾统字长仁卫将军怿子小字赤玉少有令名仕至建威将军浔阳太守
　　简文帝曰庾赤玉省率治除谢仁祖常云庾赤玉胸中无宿物【世说】

　　玉台
　　庾友字惠彦又字弘之司空氷第三子小字玉台晋中书郎东阳太守
　　庾玉台希之弟也希诛将及玉台玉台子妇宣武弟桓豁女也徒跣求进阍禁不内女厉声曰是何小人我伯父门下听我前因突入号泣请曰庾玉台常因人脚短三寸当复能作贼不宣武笑曰壻故自急遂原玉台一门【世说】

　　倪
　　庾倩字少彦氷子小字倪晋太宰长史【世说叙録】

　　园客
　　庾爰之字仲眞车骑将军翼子小字园客有父风仕至辅国将军
　　庾翼为荆州临终自表其子园客自代朝廷虑其不从命未知所遣乃共议用桓温刘惔曰使伊去必能克定西楚恐不可复制后果如惔言【世说】

　　嘉宾
　　郗超字景兴司空愔子小字嘉宾晋中书侍郎司徒左长史超少有才气越世负俗不循常检时人为一代盛誉语曰盛徳日新郗嘉宾江东独步王文度【坦之字文度世说】

　　仓
　　郗融字景山愔子小字仓【世说叙録】

　　阿乞
　　郗恢字道胤东安伯昙子小字阿乞袭爵征虏将军秦州刺史赠镇军将军【世说叙録】

　　羊
　　袁乔字彦叔光禄大夫瓌子小字羊龙骧将军湘西伯卒追赠益州刺史谥曰简
　　袁羊尝诣刘恢恢在内眠未起袁因作诗调之曰角枕粲文茵锦衾烂长筵【唐风诗曰角枕粲兮锦衾烂兮子美亡此谁与独旦袁故嘲之】刘尚晋眀帝女主见诗不平曰袁羊古之遗狂

　　虎
　　卫玠字叔宝黄门郎恒子小字虎晋太子洗马【世说叙録】
　　袁宏字彦伯临汝令朂子小字虎晋东阳郡守时号袁开美故王子敬诗云袁生开美度桓公入洛过淮泗践北境与诸僚属登平乘楼眺曯中原慨然曰遂使神州陆沉百年丘墟王夷甫诸人不得不任其责袁虎率尔对曰运自有废兴岂必诸人之过桓公懔然作色顾谓四座曰诸君颇闻刘景升不有大牛重千觔噉刍豆十倍于常牛负重致逺曾不若一羸牸魏武入荆州烹以飨士卒于时莫不称快意以况袁四座皆骇袁亦失色【世说】

　　阿讷
　　许询字玄度小字阿讷【世说叙録】

　　暎
　　先生名迈字叔玄许副第四子小名暎清虚怀道遐栖物外故自改名逺逰与王右军父子周旋子猷乃修在三之敬【眞诰】

　　揆
　　长史名谧字思玄一名穆许副第五子少知名儒雅清素博学有才章长史三男长男名甽小名揆【真诰】

　　虎牙
　　许长史中男名聮字符晖小名虎牙谢安为护军引为功曹除永康令卫尉丞晋康太守不之官又为辅国司马【眞诰】

　　玉斧
　　许长史小男名翙字道翔小字玉斧幼有珪璋标挺长史器异之郡举上计掾簿并不赴清秀莹洁糠粃尘务居雷平山下修业勤精常愿早逰洞室不欲久停人世遂诣北洞告终眞诰有云琼刃者譬许掾小名也【眞诰】

　　嗣伯
　　许确字义玄副第七男小名嗣伯梗概有大度好学出为桓温扬州从事谢安卫军参军随谢玄讨苻坚有功封都乡侯【眞诰】

　　道助
　　吴坦之字处靖坚子小字道助濮阳人仕至西中郎功曹【世说】

　　附子
　　呉隠之字处黙坦之弟小字附子兄弟居在丹阳郡俱有孝行后遭母丧童夫人艰朝夕哭临及思至宾客吊省号踊哀絶路人为之落泪韩康伯时为丹阳尹母扬州刺史殷浩之妹在郡邻居每闻二呉之哭辄为凄恻语康伯曰汝若为选官当好料理此人康伯亦甚相知韩后果为吏部尚书大呉不免制哀小呉遂大贵达【世说】

　　阿源
　　殷浩字渊源光禄勲羡子小字阿源晋中军将军扬州刺史
　　桓公语嘉宾阿源有徳有言向使作令仆足以仪刑百揆朝廷用违其才耳【世说】

　　胡奴
　　陶范字道则太尉侃第十九子小字胡奴诸子中最知名歴尚书秘书监
　　袁宏始作东征赋都不道陶公胡奴诱之狭室中临以白刃曰先公勲业如是君作东征赋何相忽畧宏窘蹙无计便答我曾大道何以云无因诵曰精金百炼在割能断功则治人职思靖乱长沙之勲为史所赞【世说】

　　卢奴
　　江敳字仲恺仆射彪子小字卢奴敳歴内外简退著称位琅琊内史骠骑咨议叅军王恭欲请江卢奴为长史晨往诣江江犹在帐中王坐不敢即言良久乃得及江直唤人取酒自饮一盌又不与王王且笑且言那得独饮江云卿亦复须耶更使酌与王王饮酒毕因得自解去未出户江曰人自量固为难【世说】

　　阿奴
　　周谟字叔治浚子小字阿奴兄顗字伯仁尚书左仆射次兄嵩字仲智周伯仁母冬至举酒赐三子曰吾本谓度江托足无所尔家有相尔等并罗列吾前复何忧周嵩起长跪泣曰不如阿母言伯仁为人志大而才短名重而识闇好乘人之弊此非自全之道嵩性狼抗亦不容于世惟阿奴碌碌当在阿母目下耳【世说】

　　僧奴
　　孙腾字北海余杭令统子小字僧奴仕至廷尉【世说叙録】

　　盘龙
　　刘毅字希乐彭城人小字盘龙仕晋至都督淮南五郡诸军事初桓玄在南州起斋悉画盘龙于其上号为盘龙斋毅小字盘龙至是遂居之【晋本传】

　　驎
　　张湛字处度小字驎张驎酒后好挽歌甚凄苦车骑桓冲曰卿非田横门人何故顿至尔歌【世说】

　　期生
　　褚爽字弘茂秘书监歆子小字期生晋义兴太守赠金紫光禄大夫【世说叙録】

　　武生
　　毛穆之字宪祖征虏将军宝子小字武生【晋本传】

　　长生
　　李暠字玄盛陇西成纪人小字长生晋凉武昭王

　　独活
　　张天锡字纯嘏骏少子也小名独活曾祖轨永嘉中为凉州刺史值京师大乱遂据凉土天锡簒位自立为凉州牧自轨为凉州至天锡凡九世七十六年苻坚使姚苌攻没凉州天锡归长安坚以为侍中后于寿阳俱败遂南归拜散骑常侍西平公【世说】

　　蜍
　　曹茂之字永世小字蜍少府卿曼子仕至尚书郎庾道季云亷颇相如虽千载上死人懔懔常如有生气曹蜍李志【志字温祖仕至员外常侍南康相】虽见在厌厌如九泉下人人皆如此便可结绳而治但恐狐狸猯狢噉尽【言人皆如曹李质鲁天下可结绳致治世说】

　　元龙
　　卢循字子先司空从事中郎湛之曾孙小字符龙晋征虏将军广州刺史平越中郎将【晋本传】

　　○宋

　　阿答
　　王藴字彦深太中大夫楷子小字阿答宋湘州刺史给事黄门侍郎成阳侯伏诛【世说叙録】

　　童乌
　　王绚字长素太傅彧子小字童乌宋秘书丞卒谥曰恭

　　道儿
　　谢述字景先宣城内史允子小字道儿宋吴兴太守左将军刘湛并与述为异常之交述美风姿善举止湛毎谓人曰我见谢道儿未尝足【宋本传】

　　客儿
　　谢灵运太傅玄孙秘书郎瑍子小字客儿袭封康乐公永嘉太守临川内史元嘉十年伏诛【世说叙録】

　　阿连
　　谢惠连给事方眀子小字阿连宋彭城王义康法曹叅军【世说叙録】

　　阿多
　　谢曜晋黄门郎思子小字阿多宋御史中丞【世说叙録】

　　佛佛
　　褚澹之字仲原晋义兴太守爽子小字佛佛位尚书吏部廷尉卿左卫将军谥曰质
　　宋武帝以旧功爱之会稽郡有阙朝议欲用蔡廓为之武帝曰彼自是蔡家佳儿何闗人事可用佛佛乃用澹之为会稽太守【宋本传】

　　阿寿
　　刘敬宣字万寿镇北将军牢之子小字阿寿为青州都督诸葛长民贻书敬宣曰盘龙狼戾专恣自取夷灭异端将尽世路方夷富贵之事相与共之敬宣遣使进呈髙祖谓王诞曰阿寿故为不负我也【宋本传】

　　愍孙
　　袁粲字景倩父早卒祖哀其孤幼名之曰愍孙宋尚书令开府仪同三司司徒【宋本传】

　　班虎
　　刘湛字弘仁小字班虎太祖自豫州长史诏为太子詹事兼给事时彭城王义康专执朝权而湛昔为上佐遂以旧情委心自结晚节驱煽义康陵轹朝廷上谓所亲曰刘班初自西还吾与语尝看日早晚虑其当去比入朝亦看日早晚虑其不去湛小字班虎故云班也迁丹阳尹詹事如故后谋乱伏诛【宋本传】

　　道民
　　刘穆之字道和小字道民宋尚书左仆射前将军追封南康郡王谥曰文宣【宋本传】

　　干木
　　徐羡之字宗立小字干木时傅亮任寄隆重朝廷典仪皆取定于亮蔡廓征为吏部尚书因北地傅隆问亮选事亮以语録尚书徐羡之羡之曰黄门郎以下悉以委蔡吾徒不复厝懐自此以上固宜共叅同异廓曰我不能为徐干木署纸尾遂不拜干木羡之小字也【宋本传】

　　仙童
　　徐湛之字孝源司空羡之从孙小字仙童幼狐为武帝所爱范蔚宗谋反湛之始与之同后发其事为蔚宗欵辞所连有司以湛之闗豫疑党请免官削爵付廷尉上不许湛之诣阙上书请罪上优诏不许蔚宗付廷尉入狱然后知为湛之所发后与谢综等隔壁遥问综曰疑谁所告综曰不知蔚宗称湛之小名曰乃是徐仙童也【宋本传】

　　砖儿
　　范蔚宗车骑将军泰之子小字砖儿其母如厕产之额为砖所伤故以砖为小字少好学善为文章位左卫将军太子詹事与谢综等谋反伏诛【宋本传】

　　梨　樝
　　张敷字景胤小字樝父劭字茂宗小字梨宋文帝戏曰樝何如梨敷对曰梨是百菓之宗樝何敢及也【宋本传】

　　约
　　傅瑗字叔玉晋御史中丞咸孙小字约仕至安成太守【世说叙録】

　　女生
　　鲁爽小字女生扶风郿人南归仕至豫州刺史加都督【宋本传】

　　天念
　　鲁秀爽弟小字天念仕魏太武与爽南归文帝悦以爽为司州刺史秀为荣阳颍川二郡太守孝武即位以为司州刺史加都督领汝南太守【宋鲁爽传】

　　长生
　　刘凝之字隠安小名长生宋朝隠逸不仕【宋隠逸传】

　　阿舒　阿宣　雍　端　通
　　宋征士陶潜集载责子诗曰白发被两鬓肌肤不复实虽有五男儿揔不好纸笔阿舒巳二八懒惰故无匹阿宣行志学而不爱文术雍端年十三不识六与七通子垂九龄但觅枣与栗天运茍如此且进杯中物
　　舒【名俨】宣【名俟】雍【名份】端【名佚】通【名佟】皆小名也

　　○齐

　　彦孙
　　王粹字景深豫章侯僧绰子小字彦孙齐黄门侍郎【世说叙録】

　　史公
　　袁彖字伟才宋左仆射顗子小字史公齐侍中卒谥曰靖【世说叙録】

　　狗儿
　　张敬儿南阳冠军人父丑为郡将始其母于田中卧梦犬子有角抵之因感而有娠遂生敬儿故初名狗儿宋眀帝嫌狗儿名鄙改为敬儿位至开府仪同三司【齐本传】

　　○梁

　　迦叶
　　萧藻字静艺小字迦叶善属文尤好古律髙祖每称其小字叹曰子弟如迦叶吾复何忧累迁开府仪同中书令侍中【梁本传】

　　养
　　王泰字仲通冠军将军慈子小字养梁骁骑将军谥曰夷【世说叙録】

　　炬
　　王筠字符礼太中大夫揖子小字炬梁太子詹事【世说叙録】

　　文殊
　　王训字懐范国子祭酒暕子小字文殊梁侍中卒谥曰温子【世说叙録】

　　阿士
　　刘孝绰字孝绰齐大司马从事中郎绘子小字阿士七岁能属文舅齐中书郎王融深赏异之亲友号曰神童融每曰天下文章若无我当归阿士【梁本传】

　　阿堆
　　任昉字彦升乐安人齐中散大夫遥子小字阿堆幼而聪敏早称神悟八岁能属文从叔晷有知人之量见而称其小名曰阿堆吾家千里驹也仕梁至太常【梁本传】

　　东里　西华　南容　北叟
　　任昉有四子东里西华南容北叟并无术业坠其家声兄弟流离不能自振生平旧交莫有收恤西华冬月着葛帔练裙道逢平原刘孝标泫然矜之谓曰我当为卿作计乃着广絶交论以讥其旧友到溉见其论抵几于地终身恨之东里位尚书外兵郎【梁任昉传】

　　僧伽
　　刘之遴字思贞虬子小字僧伽八岁能属文虬曰此儿必以文兴吾宗时有沙门僧恵有异识每诣虬必呼之遴小字曰僧伽福徳儿握手而进之仕梁位都官尚书太常卿【梁本传】

　　○陈

　　僧悦
　　徐陵字孝穆侍中摛子善属文为儿时小字僧悦陵年数岁家人携以候沙门释宝志志摩其顶曰天上石麒麟也位至光禄大夫太子少傅特进【陈本传】

　　蛮奴
　　任忠字奉诚小字蛮奴诡谲多计略膂力过人尤善骑射累以战功进镇南将军【陈本传】

　　○后赵

　　棘奴
　　冉闵字永曾小字棘奴石季龙养孙也父瞻字弘武本姓冉名良魏郡内黄人也闵幼而果鋭季龙抚之如孙及长身长八尺善谋策勇力絶人【晋载记】

　　○前秦

　　肩头
　　苻坚字永固一名文王雄之子也小字肩头祖洪从石季龙徙邺家于永贵里坚生背有赤文隠起成字曰草付臣又土王咸阳臂垂过膝目有紫光洪竒而爱之名曰肩头【晋载记】

　　○前燕

　　鳯凰
　　慕容冲小字鳯凰苻坚之灭燕慕容冲姊伪清河公主年十四有殊色坚纳之宠冠后庭冲年十二亦有龙阳之姿坚又幸之姊弟专宠宫人莫进长安歌之曰一雌复一雄双飞入紫宫咸惧为乱王猛谏坚乃出冲长安乂谣曰鳯凰鳯凰止阿房坚以鳯凰非梧桐不栖非竹实不食坚乃植桐竹数十万株于阿房以待之冲小字鳯凰至是终为坚贼入止阿房城焉【晋载纪苻坚传】

　　○后燕

　　恶奴
　　慕容农小字恶奴垂第三子【晋载记】

　　秃头
　　慕容云字子雨宝之养子也父名拔姓髙氏小字秃头三子而云季也初童谣曰一束藳两头然秃头小儿来灭燕藳字上有草下有禾两头然则禾草俱尽而成髙字垂少子燕竟为云所灭如童谣焉【晋载记】

　　○后魏

　　乌头
　　房法寿小字乌头清河东武城人幼孤少好射猎仕至魏郡太守以功封壮武侯【本传】

　　白头
　　卢景裕字仲孺太常丞静子小字白头少敏专经为学谦恭守道贞素自得位中书郎除国子博士【本传】

　　柰
　　毕众敬小名柰少好弓马仕宋至泰山太守后北归皇兴初拜散骑常侍兖州刺史赐爵东平公【本传】

　　陁儿
　　毕义云众敬子小字陁儿少麤侠文宣受禅累迁御史中丞后为司徒左长史【本传】

　　眞奴
　　李欣字符盛小字眞奴范阳人父崇率十郡归降太武甚礼之以为幽州刺史固安侯欣位至司空【本传】

　　秦玉
　　杨愔字遵彦小字秦玉神武时位至行台右丞【本传】

　　黄头
　　游雅字伯度小字黄头太武时为秘书监卒赠相州刺史谥曰宣侯【本传】

　　继伯
　　李崇字继长小字继伯文成元后第二兄诞之子袭爵陈留公鎭西大将军【本传】

　　记祖
　　郦范字世则范阳人小字记祖少给事东宫累迁尚书右丞平东将军青州刺史假范阳公卒谥曰穆【本传】

　　桃简
　　崔浩字伯源白马公宏子小字桃简少好文学博览经史玄象阴阳百家之书无不闗综研精义理位至侍中特进领军大将军左光禄大夫世祖朝被诛浩之姻亲尽夷其族【本传】

　　周儿
　　崔頥小名周儿位至冀州刺史始崔浩与冀州刺史崔頥荣阳太守崔模年皆相次浩为长次模次頥三人别祖而模頥为亲浩恃其家世常侮模頥模谓人曰桃简正可欺我何合轻我家周儿邪浩小名桃简頥小名周儿世祖颇闻之故诛浩时二家获免【本传】

　　阳乌
　　卢渊字伯源平东将军度世子小字阳乌敦尚学业位至秘书监赠安北将军幽州刺史谥曰懿【本传】

　　洪崖
　　卢敏字仲通渊弟小字洪崖少有大量太和初拜议郎早卒赠威逺将军范阳太守谥曰靖

　　师颜
　　卢昶字叔逹渊弟小字师颜学涉经史早有时誉位至太常卿进号鎭西将军加散骑常侍卒谥曰穆

　　羡夏
　　卢尚之字季儒昶弟小字羡夏亦以儒素见重位光禄大夫卒赠散骑常侍安东将军青州刺史

　　皮
　　裴骏字神驹小名皮弘农太守双硕子幼而聪慧亲表称为神驹因以为字弱冠通涉经史崔浩深器之目为三可领袖位中书侍郎

　　金
　　卢仲宣仪曹郎中观弟小名金才学优洽兄弟俱以文章显位至太尉

　　巨引
　　于谦字思敬小字巨引沈深有识量略窥经史尤好孙子兵书位至雍州牧薨赠加使持节太师雍恒等二十州诸军事谥曰文

　　夜叉
　　元乂字伯隽江阳王继长子小名夜叉灵太后临朝以乂妺夫除通直散骑常侍后位至尚书令侍中

　　兾归
　　长孙稚字承业小名兾归年六岁袭爵降为公髙祖以其幼承家业赐名稚字承业聪敏有才艺累以战功迁太傅【俱本传】

　　○北齐

　　须拔
　　赵郡王琛字符寳齐神武皇帝之弟子叡小名须拔幼孤聪慧夙成特为神武所爱养于宫中袭爵南赵郡公天保二年出为定州刺史六州大都督时年十七称为良牧

　　佛助
　　魏收字伯起巨鹿人小字佛助少机警年十五能属文天保中诏撰魏史表而上之

　　桂
　　李裔字徽伯小字桂性温直太和中为顿丘相豪右畏之齐神武大丞相咨议叅军参定策功封固安伯为候军大将军陜州刺史周文帝攻克州城见害

　　皮
　　封隆之字祖裔小名皮寛和有度量累迁河内太守齐神武赠太保谥曰宣懿

　　搔
　　封绘字仲藻隆之子小名搔释褐秘书郎累迁平阳太守征补大行台吏部郎中文襄征拜仪同三司右仆射卒谥曰简子【俱本传】

　　○后周

　　沙门
　　王轨小字沙门汉司徒允之后世为州郡冠族髙祖即位颇有战功周文帝遇之甚厚以功进位上将军郯国公

　　永贵
　　宇文贵字永贵贵母初孕梦老人抱一子授之曰赐尔是子俾寿且贵及生形类所梦故以永贵字之歴位大司徒迁太保

　　沙弥
　　王晞字叔朗小名沙弥幼而孝谨好学不倦魏神武中补外兵曹参军齐天保初行太原郡事齐亡周武帝以晞为仪同大将军开皇元年卒【俱本传】

　　兰成
　　庾信字子山父肩吾梁太子中庶子小字兰成幼而俊迈聪敏絶伦有天竺僧呼信为兰成因以为小字使西魏留长安周孝闵帝践祚拜洛州刺史后作哀江南赋有曰王子洛濵之岁兰成射策之年【小名録】

　　○隋

　　洪儿
　　李敏字树生小字洪儿父崇为幽州总管突厥围城死之高祖以其父死王事养于宫中及长袭爵广宗县公起家左千牛敏美姿仪善骑射从征髙丽加光禄大夫或言敏一名洪儿炀帝疑洪字当谶尝面告之冀其引决由是大惧敏数与金才等屏人私语宇文述知而奏帝乃伏诛

　　释奴
　　卢思道字子行祖阳乌【渊小字】父道亮隠居不仕思道小字释奴聪爽俊辩才学兼着左仆射杨彦荐之于朝直中书省周武平齐授仪同三司开皇初征为散骑侍郎

　　龙子
　　卢昌衡字子均魏尚书仆射道虔子小字龙子风神澹雅容止可法博涉经史从弟思道小字释奴宗中俱称英妙故幽州为之语曰卢家千里释奴龙子齐受禅太子舍人迁金部郎中周武平齐授司玉中士隋开皇初拜尚书祠部侍郎仁寿中授仪同三司大业初征为太子詹事【俱本传】

　　○唐

　　阿买
　　韩退之集载醉赠张秘书诗人皆劝我酒我若耳不闻今日到君家呼酒持劝君为此座上士及余各为文君诗多态度蔼蔼春空云东野动惊俗天葩吐竒芬张籍学古淡轩昻避鸡羣阿买不识字颇知书八分诗成使之冩亦足张吾军【云云】或问黄鲁直阿买是退之何人鲁直曰是退之侄必有据也

　　阿宜
　　杜牧之集载冬至日寄小侄阿宜诗小侄名阿宜未得三尺长头圜筋骨紧两脸眀且光去年学官人竹马遶四廊指挥羣儿辈意气何坚刚【云云】

　　添丁
　　卢仝生子名曰添丁欲为国持役也

　　龟儿
　　白乐天集载见小侄龟儿咏灯诗并腊娘制衣因寄行简己知腊子能裁服复报龟儿解咏灯巧妇才人常薄命莫教男女苦多能【俱本传】

　　○五代

　　通逹
　　李昭嗣字宇益光武皇母弟代州刺史克柔之假子小字通达不知族姓所出少事克柔颇谨愿虽形貌眇小而精悍有胆略位侍中中书令庄宗即位赠太师陇西郡王

　　留得
　　李继韬昭嗣子小字留得

　　阳五
　　周徳威字鎭逺小字阳五朔州马邑人徳威身长面黑笑不改容凡对敌列阵凛凛然有肃杀之风同光初追赠太师配飨庄宗庙

　　铁山
　　薛志勤蔚州奉诚人小字铁山初为献祖帐中亲信武皇定云中授右牙都校后以功为大同军防御使检校司空干宁初为昭义军节度使

　　云郎
　　王都本姓刘小字云郎中山陉邑人太原王王处直养为已子后夺据父位迁太尉侍中周玄豹见之曰王都形似鲤鱼难免刀机明宗即位加中书令以其夺据父位心深恶之后以谋叛自焚

　　生铁
　　张敬逹字志通代州人小字生铁少以骑射著名眀宗即位拜检校太保应州节度使清泰中自彭门移鎭平阳加检校少傅末帝诏以敬达为北面行营都招讨使以定州节度杨光逺副焉以军败为安审琦杨光逺斩敬逹首以降晋【俱旧五代史唐传】

　　阿檀
　　杨光逺字徳眀小字阿檀其先沙陀部人也事庄宗为骑将明宗朝歴妫瀛冀易四州刺史累加检校少傅将兵戍蔚州晋髙祖举义兵于太原唐末帝遣光逺与张敬逹屯兵于城下俄而契丹大至为其所败光逺与次将安审琦杀敬逹归命髙祖少帝嗣位册拜太师封寿王后谋叛逆拉杀之【五代史晋传】

　　铁胡
　　安重荣小字铁胡朔州人有力善骑射为振武巡边指挥使晋髙祖起太原使张颖阴招重荣髙祖即位拜成徳军节度使后以反逆斩首晋髙祖漆其首送于契丹【五代史本传】

　　○本朝

　　樵夫
　　赵曮尚书右丞上交子小字樵夫官至著作郎【三朝国史】

　　虎儿
　　苏辙字子由生子逺小字虎儿东坡集载虎儿诗云旧闻老蚌生明珠未省老兎生于莵老兎自谓月中物不骑快马骑蟾蜍蟾蜍爬沙不肯行坐令青衫垂白须于莵骏猛不类渠指挥黄熊驾黑貙丹砂紫麝不用涂眼光百步走妖狐妖狐莫夸智有余不劳摇牙咀尔徒【东坡文集】
　　米友仁字符晖礼部员外郎元章子小字虎儿位至兵部侍郎敷文阁待制幼年山谷赠诗云我有元晖古印章印刓不忍与诸郎虎儿笔力能扛鼎教字符晖继阿章【山谷文集】

　　梁　罗
　　苏迟小名梁适小名罗并子由子东坡诗载端午游真如迟适逺从子由在酒局云一与子由别郄数七端午随身彩丝系心与昌独苦今年疋马来佳节日夜数儿童喜我至典衣具鸡黍水饼既懐乡饭筒仍愍楚谓言必一醉快作西川语宁知是官身糟曲困熏煮独携三子出古刹访禅祖髙谈付梁罗【梁罗迟适小名】诗律到阿虎【逺小名】归来一调笑慰此长龃龉【东坡文集】
