皇览 辑本 

　　皇览 孙冯翼辑 据问经堂丛书本 

　　皇览序 
　　魏代诸臣撰集皇览，据魏志言，乃刘劭、王象奉勅作。史记索隐则云王象、缪袭等，隋书经籍志复称缪袭为缪卜。唐志不载，窃疑袭、卜本一人而名字互见，然袭于史无专传，不可考矣。玉海艺文门备引隋书志，而又有韦诞撰皇览之说，未知本于何书。阮孝绪七录所载，本六百八十卷，至隋而仅存一百二十卷。唐时之本，则何承天所合并，亦着于七录，而阙一卷［隋志云：皇览一百二十卷。梁六百八十卷。梁又有皇览一百二十三卷．亡。唐志：何承天并合皇览一百二十二卷］。又徐爰合皇览五十卷，唐志称八十四卷。何以徐本阅唐而独增多，且其本既见唐志，则与何本隋志并云亡者，误也［隋志云：徐爰合皇览五十卷。又皇览目四卷，皇览抄二十卷。萧琛抄．亡］。惟皇览目及萧琛所抄，或亡于隋时，故唐志祇载何、徐二本。缪氏旧着，唐人已未及见，后更无论矣。其书采集经传，以类相从，实为类书之权舆。鱼豢魏略称：为部四十余，部有数十篇，合八百余万字［见魏志杨俊传注］。今缉逸篇，虽不审昔人所引是否缪着，抑系何徐并合，第其分篇可见者，则有逸礼及冢墓记二篇。刘昭续汉祭祀志补注，载逸礼：春夏秋冬天子迎四节之乐，刊本误以逸为迎，证以艺文类聚、北堂书钞岁时部、太平御览礼仪部，引语相符，并题皇览逸礼，知逸礼确为篇名。但其礼似依吕览月令、淮南时则训而成，仪文则所记当是汉礼，故刘昭以补汉志，特其标名取逸，义有未详耳。至艺文类聚人部，引史鳅以尸谏卫灵，太平御览职官部：太公周召为师保傅诸语，则非记汉事，然皇览采集经传搜稽，宜不以代为限。类聚等祇称逸礼，不题皇览，或传写脱字，今故依次附于篇。若三皇禅云云五帝禅亭亭巡狩之礼尊天重民巡循也狩牧也，北堂书钞礼仪部、文选东都赋注各称礼记逸礼［太平御览礼仪部同］，礼记二字似有讹舛，其语又与白虎通封禅巡狩篇近似，疑皇览采诸班固，第诸书未题皇览，难以臆定，是以录后存考以俟识者。冢墓记分篇，史记集解、索隐等书，共引六十余事，虽未尽题冢墓记名，而举一例余其类，显而易见。然汉东平思王冢上松柏皆西靡一事，汉书本传注引称皇览，而文选刘峻重答刘秣陵书注引语尤详，则题圣贤冢墓记。按隋志史部地理类，有李彤撰圣贤冢墓记一卷，乃别自为书。选注刘先生夫人墓志，又引孔子冢一事，语虽与皇览冢墓记大同，而不得以李彤所撰认为皇览也。又太平寰宇记引有古今葬地记、古今冢墓记、城冢记，御览引有苏州冢墓记，皆不着于隋唐志，当是唐以后书矣。刘昭补注汉礼仪志，述汉家葬仪，引皇览而无篇名，观其文义，以入逸礼、冢墓记俱可相附，汉书货殖传注述计然事，御览文部载金人器铭，则二篇俱不相附。今三事皆别录终编，以无能分篇也。金人器铭称皇览记阴谋，困学纪闻并同，似记阴谋亦一篇名，而他无考见，则宁为阙疑。余独惜此书篇部众多，而征引仅取二篇，且又冢墓记见自变量十倍于逸礼篇，致使司马贞作索隐，专谓记先代冢墓之处，宜皇王之省览，盖祇见裴驷集解惟引冢墓记中语，遂强成其说，然则皇览虽存于李唐，而贞固未见本书也。 

　　考证 
　　魏志文帝纪：帝使诸儒撰集经传，随类相从，凡千余篇，号曰皇览。 
　　刘劭、傅劭受诏，集五经羣书，以类相从，作皇览。 
　　杨俊传，裴松之注引魏略曰：王象受诏撰皇览，使象领秘书监。象从延康元年始撰，集数岁成，藏于秘府。合四十余部，部有数十篇，适合八百余万字。 
　　唐六典卷十注：黄初中以散骑常侍王象领秘书监，撰皇览。史记索隐五帝本纪注：皇览书名也，记先代冢墓之处，宜皇王之省览。是魏人王象、缪袭等所撰也。 
　　又滑稽列传：珑灶为椁，索隐按皇览亦说此事，以珑灶为砻突也。又衣以火光，皇览云：火送之着端，葬之肠中。隋书经籍志子部杂家：皇览一百二十卷，缪卜等撰。梁六百八十卷。梁又有皇览一百二十三卷，何承天合皇览五十卷，徐爰合皇览目四卷。又有皇览钞二十卷，梁特进萧琛钞，亡。 
　　唐书艺文志子部类书类：何承天并合皇览一百二十二卷，徐爰并合皇览八十四卷。 
　　玉海艺文类曰：类事之书，始于皇览，韦诞诸人撰。 
　　困学纪闻曰：皇览记阴谋：黄帝金人器铭：武王问尚父曰：五帝之诫可得闻乎？尚父曰：黄帝之戒曰，吾之居民上也，摇摇恐夕不至朝，故为金人三封其口，曰古之慎言。［此下太平御览文部所引尚有十余句］ 
　　按：汉艺文志道家有黄帝铭六篇，蔡邕铭论：黄帝有巾机之法。皇览撰集于魏文帝时，汉七略之书犹存，金人铭盖六篇之一也。 

　　皇览一卷 清 沈阳孙冯翼辑 
　　逸礼［逸礼，汉志注刊本或讹作迎，以御览所题逸礼．知为刊误］ 
　　春夏秋冬之乐，乂顺天道，是故距冬至日四十六日，则天子迎春于东堂，距邦八里，堂高八尺，堂阶三等，青税八乘，旗旄尚青，田车载旄，号曰助天生，唱之以角，舞之以羽翟，此迎春之乐也。自春分数四十六日，则天子迎夏于南堂，距邦七里，堂高七尺，堂阶二等，赤税七乘，旗旄尚赤，田车载戟，号曰助天养，唱之以征，舞之以鼓鼗，此迎夏之乐也。自夏至数四十六日，则天子迎秋于西堂，距邦九里，堂高九尺，堂阶九等，白税九乘，旗旄尚白，田车载兵，号曰助天收，唱之以商，舞之以干戚，此迎秋之乐也。自秋分数四十六日，则天子迎冬于北堂，距邦六里，堂高六尺，堂阶六等，黑税六乘，旗旄尚黑，田车载甲铁鍪，号曰助天锄，唱之以羽，舞之以干戈，此迎冬之乐也。［刘昭续汉祭祀志补注．又太平御览卷五百二十八礼仪部同引此。惟首句上增天子迎四节曰天子迎九字。又田车载旄．作载矛；田车载戟，作载弓；田车载兵，作载戟；田车载甲下无铁鍪二字；助天锄．作助天诛；舞之以干戈．作舞之以钥］所以迎四时乐，秋养九志于西堂，冬养九胜于北堂，养后三日而止。天子行杀，必顺天道。［御览多此六句。然仅言秋养冬养．而无春夏．似所引非全文。又九志、九胜．未详］ 
　　夏则衣赤衣，佩赤玉，乘赤辂，驾赤骝，载赤旗，以迎夏于南郊。其祭先黍与鸡，居明堂正庙，启南户［艺文类聚卷三岁时部．初学记卷三岁时部．太平御览卷二十一时序部．又北堂书钞卷一百五十四岁时部．引夏则居明堂正庙一句］ 
　　秋则衣白衣，佩白玉，乘白辂，驾白骆，载白旗，以迎秋于西郊［艺文类聚同上］，秋居明堂右，启西户［北堂书钞引此二句］。 
　　冬则衣黑衣，佩元玉，乘元辂，驾铁骊，载元旗，以迎冬于北郊。其祭先豕，居明堂后庙，启北户［艺文类聚同上．太平御览卷二十六时序部］。 
　　君使大夫吊于国君礼，锡衰，衰裳弁绖，有绖下马。大夫为介亦如之，士介者，将命者，缌麻裳弁绖。异姓葛，同姓麻。［太平御览卷五百六十一礼仪部］ 
　　（已上诸书所引并题皇览逸礼） 
　　卫史鳅病且死，谓其子曰：我死治丧于北堂。吾生不能进蘧伯玉而退弥子瑕，是不能正君也。生不能正君者，死不当成礼。死而置尸于北堂，足矣。灵公往吊，问其故，其子以父言闻于灵公，公失容曰：吾失矣。立召蘧伯玉而贵之，召弥子瑕而退之，徙丧于堂，成礼而后去。［艺文类聚卷二十四人部］ 
　　天子之蓍九尺，诸侯七尺，大夫五尺，士三尺。蓍千岁三百茎，先知也。［艺文类聚卷八十二艹部］ 
　　太公为太师，周公为太傅，召公为太保。［太平御览卷二百六职官部］ 
　　天子龟尺二寸，诸侯八寸，大夫六寸，士民四寸。龟老阴，虫之长也。龟三千岁上，游于卷耳上，老者先知，故君子举事必考之。［太平御览卷九百三十一鳞介部］ 
　　（已上四事祇题逸礼，而不着皇览，附编存考） 
　　三皇禅云云，盛意也。五帝禅亭亭，特立于身也。［太平御览卷五百三十六礼仪部．又北堂书纱卷九十一礼仪部．祇引禅云云亭亭二句．而无盛意、特立于身二句］ 
　　王者必制巡狩之礼何？尊天重民也。所以五年一巡狩何？五岁再闰，天道大备。所以至四岳者，盛德之山，四方之中，能兴云致雨也。巡狩者何？巡循也，狩牧也，为天循行牧民也。［太平御览卷五百三十七礼仪部。又文选班孟坚东都赋注云：王者以巡狩之礼．尊天重人也。巡狩者河？巡者．循也。狩．牧也。谓天子巡行守牧也］ 
　　（已上二事题礼记逸礼，未审是否皇览之文，今依类编于末） 

　　冢墓记 
　　黄帝冢在上郡桥山。［史记集解卷一五帝本纪］ 
　　颛顼冢在东郡濮阳顿邱城门外广阳里中。顿邱者，城门名。顿邱，道。［史记集解同上。又刘昭补注续汉郡国志］王莽时，使使者祠颛顼冢。［太平御览卷五百六十礼仪部．多王莽时二句，而无顿邱者三句。续汉志补注同无。又水经淇水注，引顿邱者，城门名二句］ 
　　蚩尤冢在东平郡寿张县阚乡城中，高七丈，民常十月祀之，有赤气出如匹绛帛，民名为蚩尤旗。肩髀冢在山阳巨野县重聚，大小与阚冢等。传言黄帝与蚩尤战于涿鹿之野，黄帝杀之，身体异处，故别葬之。［史记集解同上．又水经济水注，艺文类聚卷四十礼部．太平御览卷二十七时序部．卷五百六十礼仪部．太平寰宇记卷十三河南道．卷四十六河东道．并引之。赤气出如匹绛帛句下．寰宇记有自上属下四字。续汉郡国志注．引蚩尤冢在寿张县阚城中、高五丈三句。史记索隐卷九封禅书，亦引二句］ 
　　帝喾冢在东郡濮阳顿邱城南台阴野中。［史记集解同上．又水经淇水注曰：顿邱者．城门名］ 
　　尧冢在济阴城阳。［史记集解同上］ 
　　舜冢在零陵营浦县，其山九溪皆相似，故曰九疑。［史记集解同上．又史记正义卷六秦本纪云：舜冢在零陵郡营浦县九疑山］ 
　　皐陶冢在庐江六县。［史记集解卷二夏本纪．又续汉郡国志补注云：六安国．皋陶冢在县］ 
　　禹冢在山阴县会稽山上。会稽山本名苗山，在县南，去县七里［史记集解同上．又贾公彦周礼疏卷三十三云：禹冢在山阴会稽山．本苗山．县南七里］ 
　　汤冢在济阴亳县北东郭，去县三里．冢四方各十步，高七尺，上平处平地。汉哀帝建平元年，大司空御史长卿案行水灾，因行汤冢。［史记集解卷三殷本纪．又水经汳水注．北堂书钞卷九十四礼仪部，太平御览卷五百六十礼仪部．云：汤冢在济阴薄县北郭．冢四方．八十步．高七尺．上平］ 
　　伊尹冢在济阴已氏平利乡。［史记集解同上．又水经泗水注语同．又续汉郡国志补注云：己氏有平和乡．乡有伊尹冢］ 
　　文王武王周公冢，皆在京兆长安镐聚东社中。［史记集解卷四周本纪．又续汉郡国志补注云：文王、周公．皆在镐聚东杜中。太平御览卷五百六十礼仪部云：周文王、武王、周公冢．皆在京兆长安县］ 
　　周灵王冢在河南城西南柏亭西周山上，盖以灵王生而有髭而神，故谥灵王。其冢民祀之不绝。［史记集解同上．又水经洛水注曰：周山在柏亭西北。又续汉郡国志补注云：城西南柏亭西周山上周灵王冢．民祀之不绝］ 
　　景王冢在洛阳太苍中，秦封吕不韦洛阳十万户，故大其冢，并围景王冢。［史记集解同上］ 
　　子朝冢在南阳西鄂县，今西鄂晁氏自谓子朝后。［史记集解同上．又续汉郡国志补注云：王子朝冢．在西鄂县西。又太平御览卷五百六十礼仪部云：王子黾冢．在南阳鄂西西。原注：黾音猛］ 
　　秦缪公冢在橐泉宫祈年观下。［史记集解卷五秦本纪．又水经渭水注．太平御览礼仪部．同上卷］ 
　　秦武王冢，在扶风安陵县西北毕陌中大冢是也。人以为周文王冢，非也。周文王冢在杜中。［史记集解同上．又续汉郡国志补注云：安陵县西北毕陌．秦武王冢］ 
　　亚夫冢在庐江居巢县郭东居巢廷中，有亚父井，吏民皆祭亚夫于居巢廷上，长吏初视事皆祭，然后从政。后更造祠于郭东，至今祠之。［史记集解卷七项羽本纪．又水经泗水注：郭东居巢廷．廷．作亭；祭亚夫于居巢廷，廷．一作厅。又续汉郡国志补注．太平御览卷五百六十礼仪部］ 
　　项羽冢在东郡谷城东去县十五里。［史记集解同上。又续汉郡国志补注云：谷城县东十五里有项羽冢．又水经济水注］ 
　　汉惠帝陵，山高三十二丈，广袤百二十步，居地六十亩。［史记集解卷九吕后本纪］ 
　　高帝吕后山各一所［史记集解同上］ 
　　苌宏冢在洛阳东北山上。［史记集解卷二十八封禅书．又续汉郡国志补注曰：雒阳县东北山苌宏冢］ 
　　太伯家在吴县北梅里聚，去城十里。［史记集解卷三十一吴太伯世家。又太平御览卷五百六十礼仪部，云：吴太伯冢在会稽吴县北．去城十里］太伯始所居地名句吴。［续汉郡国志补注．多末二句］ 
　　延陵季子冢在毘陵暨阳乡，至今吏民皆祀事。［史记集解卷三十一．又续汉郡国志补注云：毘陵暨阳乡］ 
　　吕尚冢在临菑县城南，去县十里。［史记集解卷三十二齐太公世家］在齐桓公冢南。桓公冢西北有晏婴冢。［续汉郡国志补注．多末三句］ 
　　齐桓公冢在临淄城南十七里所菑水南。［史记集解同上］孟尝君与齐桓公冢同处。［太平御览卷五百六十礼仪部．多末一句。又城南十七里．作二十里．菑水作淄水］ 
　　齐顷公冢近吕尚冢。［史记集解同上］ 
　　齐景公冢与桓公冢同处。［史记集解同上］ 
　　华元冢在陈留小黄县城北。［史记集解卷三十八宋微子世家］ 
　　虢公冢在河内温县郭东济水南，大冢是也。其城南有虢公台。［史记集解卷三十九晋世家．又水经济水注曰：虢公台，基趾尚存。又太平御览卷五百六十礼仪部．又续汉郡国志补注曰：温县郭东．济水南，有虢公冢］ 
　　楚武王冢在汝南郡鲖阳县葛陂乡城东北，民谓之楚王岑。汉永平中，葛陂城北祝里社下，于土中得铜鼎，而铭曰楚武王，由是知楚武王之冢。民传言秦项赤眉之时欲发之，辄颓壤填压不得发也［史记集解卷四十楚世家．续汉郡国志补注．又太平御览卷五百六十礼仪部。鲖阳郡，注曰：鲖音约］ 
　　孔子冢去城一里，冢茔百亩，冢南北广十步，东西十三步，高一丈二尺。冢前以瓴甓为祠，坛方六尺，与地平。本无祠堂。冢茔中树以百数，皆异种，鲁人世世无能名其树者。民传言孔子弟子异国人，各持其方树来种之。其树柞枌雒离女贞五味毚檀之树。孔子茔中不生荆棘及刺人艹。［史记集解卷四十七孔子世家。又索隐卷二十六司马相如传曰：孔子墓后有搀檀树。又邢昺孟子正义卷五，太平御览卷五百六十礼仪部．太平寰宇记卷二十一河南道。去城一里句下，御览多鲁城北便门外南七字。又水经济水注曰：孔子弟子各以四方奇木来植．故多诸异树．不生荆棘．今则无复遗条矣］ 
　　伯鱼冢在孔子冢东，与孔子并，大小相望。［史记集解同上。又太平御览卷五百六十礼仪部曰：伯鱼墓，在孔子冢东边．与孔子并．大小相望］ 
　　子思冢在孔子冢南大小相望。［史记集解同上，太平御览同上］ 
　　盗跖冢在河东大阳，临河曲，直宏农华阴山潼乡。［史记集解卷六十一伯夷列传．又续汉郡国志补注曰：大阳盗跖冢临河］ 
　　靖郭君冢在鲁国薛城中东南陬。［史记集解卷七十五孟尝君列传，太平御览卷五百六十礼仪部］ 
　　孟尝君冢在鲁国薛城中向北，东向北出北边门。［史记集解同上，太平御览同上］ 
　　吕不韦冢在河南洛阳北邙道西大冢是也。民传言吕母冢。不韦妻先葬，故其冢名吕母也。［史记集解卷八十五吕不韦列传，太平御览同上］不韦死获过于始皇矣。民传云，不韦好经书，皆以葬。汉明帝朝，公卿大夫诸儒八十余人论五经得失，符节令宋久上言：臣闻昭王与不韦好书，皆以书葬。王至尊，不韦久贵，冢皆以黄，场题凑处题高燥未坏，臣愿发昭王不韦冢，视未烧诗书。［御览多此十八句．又续汉郡国志补注曰：雒阳县北邙山道西吕不韦冢］ 
　　孙叔敖冢在南郡江陵故城中，曰土里。民传孙叔敖曰：葬我庐江陂，后当为万户邑。去故都郢城二十里所。或曰孙叔敖激阻水作云梦大泽之池也。［史记集解卷百十九循吏列传．又续汉郡国志补注曰：孙叔敖冢．在江 
　　陵城中四十里。据此，则裴骃集解曰十一里三字，当是四十里三字刊误］ 
　　子产冢在河南新郑城外大冢是也。［史记集解同上．太平御览卷五百六十礼仪部］ 
　　偃师西北有皐陶祠，又有汤亭，有汤祠。［续汉郡国志补注］ 
　　戾太子南出葬在閺乡南秦，又改曰宁秦。［续汉志补注同上］ 
　　卫思后葬长安城东南桐松园，今千人聚是。［续汉志补注同上］ 
　　有苍颉冢在利阳亭南，坟高六丈。［续汉志补注同上］学书者皆往上姓名投刺，祀之不绝。［艺文类聚卷四十礼部多末三句］ 
　　漆有师旷冢名师旷山。［续汉志补注同上。又太平御览卷五百六十礼仪部曰：师旷冢在右扶风．名曰师旷山。人民不敢上其山］ 
　　奄里伯公冢在城内祥舍中，民传言鲁五德奄里伯公葬其宅。［续汉志补注同上］ 
　　尧封唐，尧山在北。唐水西入，河南有望都山，即尧母庆都所居，相去五十里。都山一名豆山。［续汉志补注同上］ 
　　伯乐冢在定陶县东南一里所，高四五丈。［续汉志补注同上．又太平御览卷五百六十礼仪部］ 
　　叶县西北去城三里，叶公诸梁冢。近县祠之，曰叶君邱。［续汉志补注同上．又太平御览同上．礼仪部曰：叶公诸梁子高冢，在南郡叶县西北去城三里，近县民皆祠之］ 
　　太甲有冢在歴山上［续汉志补注同上］ 
　　楚大夫子思冢在当涂县东山乡，西去县四十里。子思造芍陂。［续汉志补注同上］ 
　　吴本国县东门外孙武冢。又要离冢，县西南。［续汉志补注同上］ 
　　晏子冢在临淄城南菑水南，桓公冢西北。［史记正义卷六十二管晏列传］ 
　　赵简子墓在临水县界，冢上气成楼阁之状。［北堂书钞卷九十四礼仪部］ 
　　好道者言黄帝乘龙升云，登朝霞，上至列阙，倒影经过天宫。［艺文类聚卷一天部］天体如车，有日月悬着，何有可上哉？［太平御览卷二天部，多末三句］ 
　　秦始皇冢在骊山之古骊戎国，今之世颛丰。晋献公伐骊戎获二女。其山阴多黄金，其阳多美玉，谓蓝田是也。故贪而葬焉，并天下亡徒十余万人，穿八池，洞三泉，而致椁宫观，奇器珍怪诸物藏之。令一匠人作机弩，人有近穴辄射之。以水银为百川江河大海，金银为凫鹤，机关转相斡旋，终而复始，上具天文。以人鱼膏为灯，度久不灭。后宫无子者皆狥，从死者甚众。恐匠知之，杀工匠于藏中。因闭羡门，覆土树艹木以像山。坟高五十余丈，周回五里余。后项籍烧其宫观，关东贼发之。后牧羊儿亡羊，羊入藏中，持火觅羊，燔其椁。后贼遂取其金银奇器［太平御览卷五百六十礼仪部．又卷八百十二珍宝部．曰：关东贼发始皇墓．中有水银。又史记集解卷六秦始皇纪，引：始皇坟高五十余丈．周回五里余二句］ 
　　太上皇葬万年。高帝父也。高帝葬长陵，孝惠帝霸陵。诸陵皆用瓦器，不为坟。王莽之乱，天下无遗，独无灾害。景帝葬阳陵，孝武皇帝葬茂陵，孝昭皇帝葬平陵，孝宣皇帝葬杜陵，孝元皇帝葬渭陵。元帝下诏曰：无置徙民令天下无骚动之忧。自是园陵不置邑。孝成帝葬延陵，孝哀帝葬义陵，孝平帝葬原陵。孝文皇帝弟淮南王长坐谋反诛，后置园陵。长好道，事八公，世之愚者云长仙，医巫讫云。淮南好道，百官皆得仙，狗吠云中，鸡呜天上。东平思王冢在东平，松皆西靡［太平御览同上。又汉书东平思王传注引皇览云：东平思王冢．在无盐。人传言王在国思归京师．后葬．其冢上松柏皆西靡也。按此事，文选刘孝标重答刘秣陵书注，引圣贤冢墓记．其语最详。艺文类聚卷八十八木部．亦题圣贤冢墓记。据隋志地理类，别有李彤圣贤冢墓记一卷］ 
　　奚仲冢在鲁国［当云薛县］县，东去县二十五里，山上因名奚仲山，山下名奚仲亭。［太平御览同上］ 
　　夏育冢在济南历山上。［太平御览同上］ 
　　鲁大夫叔梁纥冢在鲁国东阳聚安泉东北八十四步，名曰防冢。民传言防坟于地微高。［太平御览同上］ 
　　兰阳城西有山名豹陵。［太平寰宇记卷二河南道］ 
　　河南城内有周山，一名小亭山。［太平寰宇记卷三河南道］ 
　　荆城是战国时魏将庞涓与孙膑相持处。［太平寰宇记同上］ 
　　全节章邱两县界有神迹，是姜嫄所履处。［太平寰宇记卷十九河南道］ 
　　黄帝葬桥山。［太平寰宇记卷三十四关西道］ 
　　河内温城南有虢公台，相传云晋宣帝改邑，集温父老登此台宴饮，父老奉觞庆贺，因谓之贺酒台。［太平寰宇记卷五十二河北道］ 
　　丛台在邯郸小城内。［太平寰宇记卷五十六河北道］ 
　　（已上六十六事，史记正义、太平御览、寰宇记，皆题皇览冢墓记。［史记正义，惟引舜冢一事．题名冢墓记。太平御览．于首引黄帝升仙．及蚩尤冢、颛顼冢三事．俱题冢墓记。寰宇记引庞涓孙膑相持处、姜嫄所履处、孔子冢、黄帝桥山、蚩尤冢．俱题冢墓记名］知此与逸礼，并皇览分篇。裴骃刘昭郦道元等注书，虽未标题冢墓记名，然其所引确为一篇中语，故依类编之） 
　　汉家之葬，方中百步，已穿凿，为方城其中，开四门，四通，足放六马。然后错浑杂物，扞漆缯绮金宝米谷，及埋车马虎豹禽兽。发近郡卒徒，置将军尉侯，以后宫贵幸者皆守园陵。元帝葬，乃不用车马禽兽等物。［续汉礼仪志补注］ 
　　（按此疑亦当在冢墓记篇，以刘昭征引祇题皇览，未标篇名，故别编于篇末） 
　　计然者，濮上人也，博学无所不通，尤善计算。尝南游越，范蠡卑身事之。其书则有万物录，着五方所出，皆直述之事。［汉书货殖传注］ 
　　记阴谋：黄帝金人器铭曰：武王问尚父曰：五帝之诫可得闻乎？尚父曰：黄帝之诫曰，吾之居民上也，摇摇恐夕不至朝，故为金人三封其口。曰：古之慎言，尧之居民上也，振振如临深渊；舜之居民上也，栗栗恐夕不旦。武王曰：吾并殷民，居其上也，翼翼惧不敢息。尚父曰：德盛者守之以谦，守之以恭。武王曰：欲如尚父言，吾因是为诫，随之身。［太平御览卷五百九十文部］ 
　　（已上二事，不题篇名。阴谋记或是分篇，而他无考见，故附后存考）



