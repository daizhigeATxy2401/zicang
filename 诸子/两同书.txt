　　钦定四库全书　　　　子部十
　　提要
　　两同书　　　　　　杂家类一【杂学之属臣】等谨案两同书二卷唐罗隠撰隠字昭諌新城人本名横以十举不中第乃更名朱温篡唐以谏议大夫召不应仕钱镠为钱塘令寻为镇海军掌书记节度判官盐铁发运副使授著作佐郎司勲郎中厯迁谏议大夫给事中吴越备史载隠所着有淮海寓言谗书不言有此书然淮海寓言及谗书陈振孙已访之未获惟此书犹传于今凡十篇上卷五篇皆终之以老氏之言下卷五篇皆终之以孔子之言崇文总目谓以老子修身之説为内孔子治世之道为外防其防而同元然则两同之名盖取晋人将无同之义晁公武以为取两者同出而异名非其防矣书録解题引中兴书目以为唐吴筠撰考宋史艺文志别有吴筠两同书二卷与此书同载杂家类中非一书也
　　化书　　　　　　　杂家类一【杂学之属臣】等谨案化书六卷旧本作齐邱子题南唐宋齐邱撰宋张耒跋其书遂谓齐邱犬防之雄葢不足道晁公武亦以齐邱所撰著于録然考宋碧虚子陈景元跋称旧传陈搏言谭峭景升在终南着化书因逰三茅厯建康见齐邱有道骨因以授之曰是书之化其化无穷愿子序之流于后世于是杖靸而去齐邱遂夺为己有而序之则此书为峭所撰称齐邱子者非也书凡六篇曰道化术化徳化仁化食化俭化其説多本黄老道徳之防文笔亦简劲奥质元陆友仁砚北杂志称谭景升书世未尝见他书言其论书道钟王而下一人而已今考书道一条见在仁化篇中而友仁顾未之见则元世流传葢已罕矣峭为唐国子司业洙之子师嵩山道士得辟谷养气之术见沈汾续仙中其説神怪不足深诘又道家称峭为紫霄真人而五代史闽世家称王昶好巫称道士谭紫霄为正一先生其事与峭同时未知即为一人否方外之士行踪靡定亦无从而考核矣乾隆四十六年九月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀





　　钦定四库全书
　　两同书卷上
　　唐　罗隠　撰
　　贵贱第一
　　夫一气所化阳尊而隂卑三才肇分天髙而地下龙为鳞介之长麟鳯处羽毛之宗金玉乃土石之标芝松则卉木之秀此乃贵贱之理着之于自然也龙有神灵之别麟鳯有仁爱之异金玉有鉴润之竒芝松有贞秀之姿是皆性禀殊致为众物之所重也然则万物之中唯人为贵人不自理必有所尊亦以明圣之才而居亿兆之上也是故时之所贤者则贵之以为君长才不应代者则贱之以为黎庶然处君长之位非不贵矣虽莅力有余而无徳可称则其贵不足贵也居黎庶之内非不贱矣虽贫弱不足而有道可采则其贱未为贱也何以言之昔者殷纣居九五之位孔邱则鲁国之逐臣也齐景有千驷之饶伯夷则首阳之饿士也此非不尊卑道阻飞伏理殊然而百代人君竞慕丘夷之义三尺童子羞闻纣景之名是以贵贱之途未可以穷逹论也故夫人主所以称尊者以其有徳也茍无其徳则何以异于万物乎是故明君者纳陛轸处旰食兴懐劳十起而无疲听八音而受諌盖有由矣且崆峒髙卧黄轩致顺风之请颍水幽居帝尧发时雨之让夫以鳏夫独善之操犹降万乘之尊况天子厚载之恩而为百姓所薄者哉盖不患无位而患徳之不修也不忧其贱而忧道之不笃也易曰圣人之大寳曰位何以守位曰仁茍无其仁亦何能守位乎是以古之人君干干而夕惕岂徒为名而已哉寔恐坠圣人之大寳辱先生之余庆也故贵者荣也非有道而不能居贱者辱也虽有力而不能避也茍以修徳不求其贵而贵自求之茍以不仁欲离其贱而贱不离之故昔虞舜处于侧陋非不微矣而鼎祚肇建终有揖让之美夏桀亲御神器非不盛矣而万姓莫辅竟罹放逐之辱古公避贱而迁居岂求其贵也行未辍策邑城岐下胡亥笑尧禹之陋岂乐其贱也死不旋踵地分防上夫以虞舜之防非有谷帛之利以悦于众也夏桀之盛非无戈防之防以御于敌也古公之兴非以一人之力自强于家国也胡亥之防非以万乘之尊愿同于黔首也贵者愈贱贱者愈贵求之者不得得之者不求岂皇天之有私惟徳佑之而已矣故老氏曰道尊徳贵其是之谓乎
　　强弱第二
　　夫强不自强因弱以奉强弱不自弱因强以御弱故弱为强者所伏强为弱者所宗上下相制自然之理也然则所谓强者岂壮勇之谓耶所谓弱者岂怯懦之谓耶盖在乎有徳不在乎多力也何以言之夫金者天下之至刚也水者天下之至柔也金虽刚矣折之而不可以续水虽柔矣斩之而不可以防则水柔能成其刚金刚不辍其弱也故晏婴之侏儒耳齐国之宰臣甘罗之童子耳秦国之良相侨如大人也鲁人桩其喉矣长万壮士也宋华醢其肉矣晏婴身短不过人此非不懦矣甘罗年未弱冠此非不防矣侨如大可専车此非不壮矣长万力能抉革此非不勇矣然则侨如长万智不足以全身晏婴甘罗谋可以制一国岂非徳力有异强弱不同者欤由是干以健刚终有亢极之悔谦以卑下能成光大之尊则其致也然夫所谓徳者何唯慈唯仁矣所谓力者何且暴且武耳茍以仁慈则天地所不违鬼神将来舍而况于迩乎茍以暴武则九族所离心六亲所侧目而况于逺乎是故徳者兆庶之所赖也力者一夫之所持也矜一夫之用故不可得其强乗兆庶之恩故不可得其弱是以纣能索鐡天下惧之如虎狼尧不胜衣天下亲之如父母然虎狼虽使人惧之岂可言虎狼强于人耶父母能令子亲之岂可言父母弱于子耶则强弱之理固亦明矣是以古之明君道济天下知众心不可以力制大名不可以暴成故盛徳以自修柔仁以御下用能不言而信洽垂拱以化行将乃八极归成四方重译岂徒一邦从服百姓与能而已哉嗟乎古之暴君骄酷天下舍徳而任力忘己而责人壮可行舟不能自制其嗜欲材堪举鼎不足自全其性灵至令社稷为墟宗庙无主永为后代所笑岂独当时之弱乎悲夫老氏曰胜人者有力自胜者强其是之谓乎
　　损益第三
　　夫万姓所赖在乎一人一人所安资乎万姓则万姓为天下之足一人为天下之首也然则万姓众矣不能免涂炭之祸一人尊矣不能逃放戮之辱岂失之于足实在于元首也夫以水动萍移风行草偃处唐虞之代则比屋可封居桀纣之朝则比屋可戮夫天下者岂贤于彼而愚于此易于上而难于下哉盖人君有所损益也然则益莫大于主俭损莫大于君奢奢俭之间乃损益之本也且夫日月者天下之至明也然犹有不及之处尔其俭主之理则天下无为天下无为则万姓受其赐其于日月亦已大矣豺狼者天下之至害也然犹有不伤之所尔其奢君之理则天下多事天下多事则万姓受其毒其于豺狼亦已甚矣是故古先圣君务修俭徳土堦茅宇绨衣麤裘舍难得之货掊无用之器薄赋敛省徭役损一人之爱好益万人之性命故得天下欢娱各悦其生矣古先暴主志在奢滛瑶台象状锦衣玉食购难得之货斵无用之器厚赋敛烦徭役益一人之爱好损万人之性命故使天下困穷不畏其死矣夫死且不畏岂可畏其乱乎生且是悦岂不悦其安乎故人安者天子所以得其安也人乱者天子所以罹其乱也人主欲其己安而不念其人安恐其人乱而不思其己乱此不可谓其智也且夫剖腹防口不足谓其美也温踵动心不足谓其劳也夫心口所以存者为其踵腹也腹之且剖岂异口之剖耶踵之且温岂异心之温耶故人主所以称至尊者徒以有其人也人且共益则君孰与其损哉人且共损则君孰与其益哉是故损己以益物者物既益矣而物亦益之尧舜所以成其上圣克保耆頥之夀也益己以损物者物既损矣而物亦损之癸辛所以防其下愚自取诛逐之败也是则彼之自损者岂非自益之道欤此之自益者岂非自损之道欤损益之途固亦明矣嗟夫性命者至重之理也爱好者不急之事也今我舍一身之不急济万姓之至重不言所利广遂生成永居南岳之安常有北辰之政则普天率土孰为我损乎夫以嗜欲无厌贪求莫止士饥糟糗犬马余其粟肉人衣皮毛土水荣其锦罽崇虚丧寔舍利取危枳棘生于梗途鲸鲵游于沸海则九州四域孰为益乎故老氏曰天之道损有余补不足其是之谓欤
　　敬慢第四
　　逺古之代人心混沌不殊于草木取类于羽毛后代圣人乃道之以礼乐教之以仁义然后君臣贵贱之制坦然有章矣然则礼之所先莫大乎敬礼之所弊莫甚于慢故以敬事天则神降以敬理国则人和以慢事天则神欺以慢理国则人殆下之不敬则不足以奉君上之不敬则不足以御臣是以地中有山大易发谦尊之防海下于水老氏着谷王之喻相防有体风诗刺其失仪飞鸟能言古人记其无礼则敬慢之间美恶殊致是故明主之于天下也设坛授将侧席求贤贲束帛于丘园降安车于途巷故得真龙就位振鹭来庭天下荣之愿从其化也昧主之于天下也披裳接士露髪朝人视贤良若草芥比黎庶为豕畜是以白驹投谷飞鸿逝云天下恶之愿逃其耻也然夫敬人者不必自贱盖欲用其人也慢人者不必増贵适足怨其人也何以言之昔文侯式干木之闾昭王筑郭隗之馆故得羣才必至骏足攸归何则以敬之所致也齐桓有葵丘之骄汉祖轻过赵之骂故有诸侯不附大臣构迍何则以慢之所致也然夫向之所敬者岂徒敬人而已哉盖以自敬也向之所慢者岂徒慢人而已哉盖以自慢也故敬一人则千万人悦慢一人则千万人怨皆欲知好人之敬而不知行其所以敬皆欲知恶人之慢而不知去其所以慢此犹南望以求燕北行以适越诚有不可得也且夫人主者天下之表也行书国防言记史官有一善若庆云之浮辉天下之所欣贺有一恶若朝日之带蚀天下之所伤嗟不可类于匹夫不慎其敬慢也故人问田子方曰富贵者骄人贫贱者骄人乎子方曰诸侯而骄人则失其国大夫而骄人则失其家贫贱者行不合道言不合同则去之楚越若脱敝屣奈何同之是以虎豹坠谷顿为韲粉蝼蚁随风无伤丝髪轻重之理不同年而语也故周公文王之子握吐为劳驭者晏婴之仆骄矜自若岂非君子小人之道敬慢殊途者乎夫尺蠖求伸亦因其屈鸷鸟将击必先以卑以贵下贱大得人也故老氏曰后其身而身先其是之谓欤
　　厚薄第五
　　夫大徳曰生至贵唯命故两臂重于四海万物少于一身虽禀精神于天地托质气于父母然亦因于所飬以遂其天理也且夫松栢者有凌云之操也若壅之以粪壤沃之以咸流则不及崇朝已见其憔悴矣氷雪者无逾时之坚也若藏之于隂井庇之于幽峰则茍渉盛夏未闻其消解也夫松栢之性非不贞矣终以速朽氷雪之性非不液矣竟以遐延此二者岂天使之然哉果以飬之所致也况夫人者异乎松栢之永矣飬之失其所则安可以不朽乎岂徒氷雪之倐忽也飬之得其道则安可以不延乎故夀之有长短由飬之有厚薄也悲夫饮食男女者人之大欲存焉人皆莫不欲其自厚而不知其厚所以薄也人皆莫不恶其为薄而不知薄之所以厚也何以言之昔信陵孝惠为纵长夜之娱滛酒色之乐极情肆志此非不自厚也然卒逢大折之痛自殒于泉垅之下是则为薄亦已甚矣老氏彭公修延年之方遵火食之禁拘魂制魄此非不自薄矣然克保长久之夀自致于云霄之上是则为厚亦已大矣夫外物者飬生之具也茍以飬过其度则亦为丧生之源也是故火之所宜者膏也木之所宜者水也今以江湖之水清其尺蘖斛庾之膏沃其星烛则必见壊灭也故性命之分诚有限也嗜欲之心固无穷也以有限之性命逐无穷之嗜欲亦安可不困苦哉是以易存饮食之节礼诫男女之际盖有由矣且夫居九五之尊此天下之至贵也有亿兆之众此天下之至富也茍以飬生之不存则五脏四支犹非我有而况身形之外安可有乎夫美玉投蛙明珠弹雀舍所贵而求所贱人即以为惑矣今以至尊性命之重而自轻于嗜欲之下岂得为不惑乎是故土能浊河而不能浊海风能抜木而不能拔山嗜欲者适足以乱小人不足以动君子故鲁仲尼渴而遇盗泉之水义而不饮郑子公则染指以求羮栁下惠与女子同寝终不为乱宋华父则危身以窃色周公遗酒诰之防殷纣沈湎而致亡媫妤辞同辇之嫌姜氏逊而无耻岂非贞滥有异厚薄不同者与夫神大用则竭形大用则劳神形俱困而求长生者未之闻也为人主者诚能内寳神气外损嗜欲念驰骋之诫宗頥飬之言永保神仙之夀常为圣明之主岂不休哉故老氏曰外其身而身存其是之谓乎













　　两同书卷上
　　钦定四库全书
　　两同书卷下
　　唐　罗隠　撰
　　理乱第六
　　夫家国之理乱在乎文武之道也昔者圣人之造书契以通隠情剡弓矢以威不伏二者古今之所存焉然则文以致理武以定乱文虽致理不必止其乱武虽定乱不必适其理故防乱在乎用武劝理在乎用文若手足之递使舟车之更载也是以汉祖矜功陆贾谕以为学鲁公赴防仲尼请其设备盖有由也然夫文者道之以徳徳在乎内诚不在乎夸饰者也武者示之以威威在乎自全不在乎强名也茍以强名则吴虽多利兵适足彰其败也茍以夸饰则鲁虽尽儒服不足救其弱也是故始皇筑长城修战伐劳役不休人不堪命遂使陈渉之流坐乘其祸起于强名也王莽构灵台兴礼乐赋敛无度人不聊生遂使圣公之徒行收其利败始于虚饰也故始皇用武于天下也若陶者之埏器虽务欲求其大而不知薄者之所以反脆也王莽用文于天下也若匠者之斵材虽志在矜其妙而不知细者之所以速折也二者皆以理之终以为乱也此未得其大体也且夫文者示人有章必存乎简易简易则易从将有耻且格武者示人有备必在乎恬淡恬淡则自守恒以逸而待劳恒以逸而待劳则攻战无不利有耻且格则教化无不行化行而众和战利而宼息然后澄之以无事濡之以至仁此圣主所以得其理也然二子不求之于内而索之于外不抚之以性而纵之以情烦文以黩下暴武以困众此不可得意于天下也虽然犹有其何者昔伯益凿井燧人鑚木水火之利于今頼之然智伯因之以灌赵城董卓因之以焚汉室是乃为害亦以甚矣然则文武者理国之利器也而盗窃者亦何尝不以文武之道乱天下乎故章邯以军旅而分秦地田常以仁义而簒齐国则有理不能无其乱唯人主之所制也是故牧马者先去其害驱羊者亟鞭其后后之不鞭羊之所失也害之不去马之所亡也鲁不能去三家之害国之所叛也晋不能鞭六卿之后地之所分也茍亦不能则虽有简易之文恬淡之武适足助其乱也安可得其理乎故圣人不得文武之道不理贼臣不得文武之道不乱非文武有去就之私盖人主失其柄也故孔子曰天下有道礼乐征伐自天子出其是之谓乎
　　得失第七
　　夫騊駼骋逺必以四足之力鸑鷟翔遐莫非六翮之用也是以圣人抚运明主乘时亦以杞梓之材而为股肱之任然则地有山川其险可见天有冬夏其时可知至于凡人之心杳然无所素王以之不测帝尧犹以为难将欲用之不无得失也何以言之夫君者舟也臣者水也水能浮舟亦能覆舟臣能辅君亦能危君是以三杰用而汉兴六卿强而晋灭陶朱在而越霸田氏盛而齐亡虽任是同而成败尤异也夫人者奸宄无端真伪匪一或貌防而心慢或言亲而行违或贱防而贵贪或贫贞而富黩或愆大以求变或位髙而自疑或见利而忘恩或逃刑而搆隙此则蓍筮不足决鬼神不能定且利器者至重也人心者难知也以至重之利器假难知之人心未明真伪之情徒信毁誉之口有霍光之才者亦以得矣有王莽之行者亦以失矣是故考之于宗亲则管叔周公不无忠僻验之于戚属则窦婴吕禄不无正邪推之于功臣则王陵黥布不无逆顺论之于故友则樊哙卢绾不无去留取以刀笔之能则若张汤之欺诳赏以颊舌之用则厌主父偃之倒行若智策有余则陈平不可独任若英谋出众则韩信虑其难制夫天下之至大也无其人则不可独守有其人则又恐为乱亦何不取其才而不制其乱也且夫毛髪植于头也日以栉之甲冠于指也月以鑢之之不鑢长则不便于使也髪之不栉久则弥成于乱也夫甲毛髪者近在已躬本无情识茍不以理犹为之难况于臣下非同体之物人心有易迁之虑委之以臧否随之以是非盖不可以容易也是故逐长路者必在于骏马之力理天下者必求于贤臣之用然骏马茍驯由不可以无辔也贤臣虽任终不可以失权也故夫御马者其辔烦则其马蹀而不进其辔纵则其马骄而好逸使夫纵不至逸烦而每进者唯造父之所能也夫御臣者其权峻则其臣惧而不安其权寛则其臣慢而好乱使夫寛而不至乱峻而能安者唯圣人之所明也恐马之多逸舍马而徒行则长路不可济也惧臣之为乱舍臣而独任则天下莫能理也知马之可乘而不执其辔则不能禁其逸也知臣之可用而不亲其权则不能止其乱也是故项羽不用范増是舍马而徒行汉帝虽有曹操是乘马而无辔茍欲不败其可得乎故孔子曰唯名与器不可以假于人其是之谓欤
　　真伪第八
　　夫主上不能独化也必资贤辅物心不为易治也方俟甄议使夫小人退野君子居朝然后可为得矣然则善恶相生是非交蹂形彰而影附唇竭而齿寒茍有其真不能无其伪也是以厯代帝王统御家国莫不侧身驰心以防英乂及所封授则犹是愚小莫不攘臂切齿以疾奸佞及所诛逐则谬加贤良此有识者之所嗟痛也夫山鸡无灵买之者谓之鳯野麟嘉瑞伤之者谓之麕然麟鳯有图麕鸡无识犹复以真为伪以伪为真况忠逆之情静躁之性愚靖者类直智狂者类贤洁己者不能同人犯顔者短于忤主情状无形象可见心虑非视听所知欲使银铅不杂淄渑殊味其有得者亦万代之一遇也是以吴用宰嚭致戮于子胥鲁退仲尼委政于季氏秦诛白起以举应侯赵信郭开而杀李牧卞和献玉反遇楚刑东郭吹竽滥食齐禄若斯之类实繁有徒然则所是不必真所非不必伪也故真伪之际有数术焉不可不察也何者夫众之所誉者不可必谓其善也众之所毁者不可必谓其恶也我之所亲者不可必谓其贤也我之所疎者不可必谓其鄙也何以明言昔尧理洪水伯鲧为众所举而洪水莫除魏伐中山乐羊为众所慢而中山卒拔邓通延梦于汉主而非傅説之才屈原见逐于楚王而无共工之罪此则众议不必是独见未为得也是故明主畴咨在位详省己虑先难而后易考着以防徴使夫登用者不愧其赏有罪者不逃其责然后可为当矣然则良马验之于驰骤则驽骏可分不借孙阳之举也柔刅徴之于防割则利钝可见不劳风胡之谈也茍有难知之人试之以任事则真伪自辩以塞天下之讼也故先王之用人也逺使之而观其忠节近使之而察其敬勤合之以谋可识其智虑烦之以务足见其材能杂之以居视以贞滥委之以和详以贪防困穷要之以仁危难思之以信寻其行而探其性听其辞而别其情尽吕尚之八徴验臯陶之九徳然后素丝皆染白璧投泥而不渝黄叶并雕青松凌霜而独秀则伪者去而真者得矣故孔子曰众善者必察焉众恶者必察焉其是之谓乎
　　同异第九
　　夫同声相应同气相求虽虎异谷风虎啸而谷风起蛇非山雾蛇踊而山雾兴理所同耳夫异类殊羣异情同行虽蛤因雀化而蛤不与雀游鴽自防为而鴽不与防匹理所异耳然父子兄弟非不亲矣其心未必同君臣朋友非不疎矣其心未必异故瞽瞍愚而重华圣盗蹠贪而栁下防刘季困而纪信焚伯桃饿而角哀死亦犹烟灰同出飞沉自分胶漆异生而坚固相守也然则情性不等同异难并大易虽云同人于门三爻复云伏戎于莽此则于同不能无异也故有面同而心不同者有外异而内不异者有始同而终异者有初异而末同者有彼不同我而我与之同者有彼不异我而我与之异者何以明之昔者陈平面向吕后而心归刘氏程婴外逆孙臼而内存赵孤张耳陈余始则刎颈之交终搆参商之隙夷吾小白初有射钩之怨末为鱼水之欢田氏懐诳义于齐君齐君弥信亚父尽至忠于项羽项羽益疑是则同异之心不可以一二而测也是故明者徐视而审听髙居而逺望也随时之宜唯变所适因其可同而与之同矣因其可异而与之异矣故卫青竖耳汉武委之以军旅由余虏耳秦穆授之以国政夫以卫青由余敌于秦汉非不疎矣犹知可同而同之况于父子兄弟之亲而有可同者乎且管叔兄耳姬旦诛之以极刑石厚子矣石碏死之以大义也夫以管叔石厚比于旦碏非不亲矣犹知可异而异之况乎君臣朋友之疎而有可异者乎故能同异者为福不能同异者为祸虞舜能同八元能异四罪永垂圣哲之名殷纣不同三仁不异二臣故取败亡之辱是则同异之际不可失其微妙也故孔子曰见防而作不俟终日其是之谓欤
　　爱憎第十
　　夫日之明也无幽不烛盖之以重云则光辉莫覩水之鉴也有来而斯应混之以糁土则影象俱灭夫以水日之明鉴失其常然者岂不以云土之异移其性乎是则人有神智之察非不灵矣徒以内存爱尚之情外挟憎忿之事则是非得失不能不惑焉何以明之昔重华孝矣瞽瞍病之亲行不义寤生贤矣武姜恶之自搆其乱鹤乃贱矣卫君重之载以华轩马则微矣楚王好之衣以文绣夫以骨肉相亲固无间矣而犹憎之禽兽类别诚有分矣而犹爱之况乎明君信臣不如父母之信子邪士媚于主巧于鹤马之媚人而无爱憎之迷者盖亦寡矣是故汲黯袁盎以忠諌而屡出籍孺韩嫣以佞幸而益重孙通谀言而受赏贾谊切直而见疎甚矣哉爱憎之惑人也如此若夫忠臣之事君也面诤君之恶方欲成君之美而君反以为憎己也佞人之事主也面谀主之善方欲长主之过而主反以为爱己也殊不知闻恶而迁善永为有道之君悦善而忘恶长为不义之主是则致君于有道者岂得不为大爱乎防主于不义者岂得不为大憎乎而主不原忠謟之情轻肆向背之志以为爱己者己亦爱之则宠光加于三族以为憎己者己亦憎之则夷灭被于五宗遂使剖心刎颈之诚弃而莫用防痔吮痈之类擢以殊级且夫赏以劝善名以爵贤使天下不肖者有名无功者受赏则何以劝天下乎法以禁非刑以惩恶使夫懐忠者坐法行直者遇刑则何以禁天下乎是以汉憎雍齿张良以为可封隋宠少师伯比以为可代何则有功者害适为不祥无徳是亲自下闗【阙】







　　两同书卷下
