　　钦定四库全书　　　　　子部十
　　人物志目録　　　　　　杂家类一【杂学之属】卷上
　　九徴第一
　　体别第二
　　流业第三
　　材理第四
　　卷中
　　材能第五
　　利害第六
　　接识第七
　　英雄第八
　　八观第九
　　卷下
　　七缪第十
　　效难第十一
　　释争第十二
　　【臣】等谨案人物志三卷魏刘卲撰卲字孔才邯郸人黄初中官散骑常侍正始中赐爵闗内侯事迹具三国魏志别本或作刘劭或作刘邵此书末有宋庠跋云据今官书魏志作勉劭之劭从力他本或从邑者晋邑之名案字书此二训外别无他释然俱不协孔才之义説文则为卲音同上但召旁从卩耳训高也李舟切韵训美也高美又与孔才义符子法言曰周公之才之卲是也所辨精核今从之其注为刘昞所作昞字延明炖煌人旧本名上结衔题凉儒林祭酒盖李暠时尝授是官然十六国春秋称沮渠逊平酒泉以昞为秘书郎専管注记魏太武时又以昞为乐平王从事中郎则昞歴事三主惟署凉官者误矣卲书凡十二篇首尾完具晁公武读书志作十六篇疑传冩之误其书主于论辨人才以外见之符验内藏之器分别流品研析疑似故隋志以下皆着録于名家然所言究悉物情而精覈近理视尹文之説兼陈黄老申韩公孙龙之説惟析坚白同异者迥乎不同盖其学虽出于名家其理则弗乖于儒者也昞注不涉训诂惟疏通大意而文词简古犹有魏晋之遗汉魏丛书所载仅每篇之首存其觧题十六字而尽删注释且卷首讹题晋人殊为疏舛此本为万厯甲申河间刘用霖所刋盖用隆庆壬申郑旻旧板而修之犹古本云乾隆四十一年七月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀


　　原序
　　夫圣贤之所美莫美乎聪明【天以三光着其象人以聪明昭其度】聪明之所贵莫贵乎知人【聪于书计者六艺之一术明于人物者官材之总司】知人诚智则众材得其序而庶绩之业兴矣是以圣人着爻象则立君子小人之辞【君子者小人之师小人者君子之资师资相成其来尚矣】叙诗志则别风俗雅正之业【九土殊风五方异俗是以圣人立其教不易其方制其政不改其俗】制礼乐则考六艺祗庸之德【虽不易其方常以诗礼为首虽不改其俗常以孝友为本】躬南面则援俊逸辅相之材皆所以逹众善而成天功也【继天成物其任至重故求贤举善常若不及】天功既成则并受名誉【忠臣竭力而効能明君得贤而髙枕上下忠爱谤毁何从生哉】是以尧以克明俊德为称舜以登庸二八为功汤以防有莘之贤为名文以举渭濵之叟为贵由此论之圣人兴德孰不劳聪明于求人获安逸于任使者哉【采士饭牛秦穆所以霸西戎一相仲父齐桓所以成九合】是故仲尼不试无所援升犹序门人以为四科泛论众材以辨三等【举德行为四科之首叙生知为三等之上明德行者道义之门质志气者材智之根也】又叹中庸以殊圣人之德【中庸之德其至矣乎人鲜乆矣唯圣人能之也】尚德以劝庶几之论【顔氏之子其殆庶几乎三月不违仁乃窥德行之门若非志士仁人希迈之性日月至焉者岂能终之】训六蔽以戒偏材之失【仁者爱物蔽在无断信者露诚蔽在无隠此偏材之常失也】思狂獧以通拘抗之材【或进趋于道义或防已而无为在上者两顺其所能则拘抗并用】疾悾悾而无信以明为似之难保【厚貎深情圣人难之听其言而观其所为则似托不得逃矣】又曰察其所安观其所由以知居止之行【言必契始以要终行必覩初以求卒则中外之精粗可见矣】人物之察也如此其详【不详察则官材失其序而庶政之业荒矣】是以敢依圣训志序人物庶以补缀遗忘惟博识君子裁览其义焉魏刘卲序








　　钦定四库全书
　　人物志卷上　　　　　　　魏　刘卲　撰
　　凉　刘昞　注
　　九徴第一【人物情性志气不同徴神见貌形验有九】
　　盖人物之本出乎情性【性质禀之自然情变由于染习是以观人察物当寻其性质也】情性之理甚防而非圣人之察其孰能究之哉【知无形状故常人不能覩惟圣人目击而照之】凡有血气者莫不含元一以为质【质不至则不能渉寒暑厯四时】禀隂阳以立性【性资于隂阳故刚柔之意别矣】体五行而着形【骨劲筋柔皆禀精于金木】茍有形质犹可即而求之【由气色外着故相者得其情素也】凡人之质量中和最贵矣【质白受采味甘受和中和者百行之根本人情之良田也】中和之质必平淡无味【惟淡也故五味得和焉若苦则不能甘矣若酸也则不能咸矣】故能调成五材变化应节【平淡无偏群材必御致用有宜通变无滞】是故观人察质必先察其平淡而后求其聪明【譬之骥騄虽超逸絶羣若气性不和必有毁衡碎首决胷之祸也】聪明者隂阳之精【离目坎耳视聴之所由也】隂阳清和则中叡外明圣人淳耀能兼二羙知微知章【耳目兼察通幽逹防官材授方举无遗失】自非圣人莫能两遂【虽得之于目或失之于耳】故明白之士逹动之机而暗于虑【逹于进趋而暗于止静以之进趋则欲速而成疾以之深虑则抗夺而不入也】虑之人识静之原而困于速防【性安沉黙而智乏应机以之闲静则防之道搆以之济世则劲防而无成】犹火日外照不能内见金水内暎不能外光【人各有能物各有性是以圣人任明白以进趋委守成于虑然后动止得节出处应宜矣】二者之义盖隂阳之别也【阳动隂静乃天地之定性况人物乎】若量其材质稽诸五物五物之徴亦各着于厥体矣【筋勇色青血勇色赤中动外形岂可匿也】其在体也木骨金筋火气土肌水血五物之象也【五性者成形之具五物为母故气色从之而具】五物之实各有所济【五性不同各有所禀禀性多者则偏性生也】是故骨植而柔者谓之毅毅也者仁之质也【木则垂防为仁之质质不毅不能成仁】气清而朗者谓之文理文理也者礼之本也【火则照察为礼之本本无文理不能成礼】体端而实者谓之贞固贞固也者信之基也【土必吐生为信之基也基不贞固不能成信】筋劲而精者谓之勇敢勇敢也者义之决也【金能断割为义之决决不勇敢不能成义】色平而畅者谓之通防通防也者智之原也【水流防逹为智之原原不通防不能成智】五质恒性故谓之五常矣【五物天地之常气五徳人物之常行】五常之别列为五徳是故温直而扰毅木之徳也【温而不直则懦扰而不毅则剉】刚塞而毅金之徳也【刚而不塞则决而不毅则缺】愿恭而理敬水之徳也【愿而不恭则悖理而不敬则乱】寛栗而柔立土之徳也【寛而不栗则慢柔而不立则散】简畅而明砭火之徳也【简而不畅则滞明而不砭则翳】虽体变无穷犹依乎五质【人情万化不可胜极寻常竟源常在于五】故其刚柔明畅贞固之徴着乎形容见乎声色发乎情味各如其象【自然之理神动形色诚发于中徳辉外耀】故心质亮直其仪劲固心质休决其仪进猛心质平理其仪安闲夫仪动成容各有态度直容之动矫矫行行休容之动业业跄跄徳容之动颙颙卬卬夫容之动作发乎心气【心气于内容见于外】心气之徴则声变是也【心不系一声和乃变】夫气合成声声应律吕【清而亮者律和而平者吕】有和平之声有清畅之声有回衍之声【心气不同故声发亦异也】夫声畅于气则实存貌色【非气无以成声声成则貌应】故诚仁必有温柔之色诚勇必有矜奋之色诚智必有明逹之色【声既殊管故色亦异状】夫色见于貌所谓徴神【貌色徐疾为神之徴验】徴神见貌则情发于目【目为心候故应心而发】故仁目之精慤然以端【心不倾倚则视不回邪】勇胆之精煜然以彊【志不怯懦则视不衰悴】然皆偏至之材以胜体为质者也【未能不厉而威不怒而严】故胜质不精则其事不遂【能勇而不能怯动必悔吝随之】是故直而不柔则木【木彊激讦失其正直】劲而不精则力【负鼎絶膑失其正功】固而不端则愚【専己自是防于愚戆】气而不清则越【辞不清顺发越无成】畅而不平则荡【好智无涯荡然失纪】是故中庸之质异于此类【勇而能怯仁而能决其体两兼故为众材之主】五常既备包以澹味【既体咸酸之量而以无味为御】五质内充五精外章【五质澹凝淳耀外丽】是以目彩五晖之光也【心清目朗粲然自耀】故曰物生有形形有神精【不问贤愚皆受气质之禀性隂阳但智有精粗形有浅深耳寻其精色视其仪象下至皁牧圉皆可想而得之也】能知精神则穷理尽性【圣人有以见天下之动而拟诸形容故能穷理尽性以至于命】性之所尽九质之徴也【隂阳相生数不过九故性情之变质亦同之】然则平陂之质在于神【神者质之主也故神平则质平神陂则质陂】明暗之实在于精【精者实之本故精恵则实明精浊则实暗】勇怯之势在于筋【筋者势之用故筋劲则势勇筋弱则势怯】强弱之植在于骨【骨者植之基故骨刚则植彊骨柔则植弱】躁静之决在于气【气者决之地也气盛决于躁气冲决于静矣】惨怿之情在于色【色者情之候也故色悴由情惨色悦由情怿】衰正之形在于仪【仪者形之表也故仪衰由形殆仪正由形肃】态度之动在于容【容者动之符也故邪动则容态正动则容度】缓急之状在于言【言者心之状也故心恕则言缓心褊则言急】其为人也质素平淡中叡外朗筋劲植固声清色怿仪正容直则九徴皆至则纯粹之徳也【非至徳大人其孰能与于此】九徴有违【违谓乖戾也】则偏杂之材也【或声清色怿而质不平淡或筋劲植固而仪不正直】三度不同其徳异称【偏材荷一至之名兼材居徳仪之目兼徳体中庸之度】故偏至之材以材自名【犹百工众伎各有其名也】兼徳之人更为羙号【道不可以一体説徳不可以一方待育物而不为仁齐众形而不为徳凝然平淡与物无际谁知其名也】是故兼徳而至谓之中庸【居中履常故谓之中庸】中庸也者圣人之目也【大仁不可亲大义不可报无徳而称寄名于圣人也】具体而防谓之徳行徳行也者大雅之称也【施仁以亲物立义以利仁失道而成徳抑亦其次也】一至谓之偏材偏材小雅之质也【徒仁而无义徒义而无仁未能兼济各守一行是以名不及大雅也】一徴谓之依似依似乱徳之类也【纯讦似直而非直纯宕似通而非通】一至一违谓之间杂间杂无恒之人也【善恶叅浑心无定是无恒之操胡可拟议】无恒依似皆风人末流【其心孔艰者乃有教化之所不受也】末流之质不可胜论是以畧而不槩也【蕃徒成羣岂可数哉】
　　体别第二【禀气隂阳性有刚柔拘抗文质体越各别】
　　夫中庸之徳其质无名【泛然不系一貌人无得而称焉】故咸而不鹻【谓之咸耶无鹻可容公渐切卤也与硷同】淡而不【谓之淡耶味复不】质而不缦【谓之质耶理不缦素】文而不缋【谓之文耶采不画缋】能威能懐能辨能讷【居醎淡之和处质文之际是以望之俨然即之而文言满天下无辞费】变化无方以逹为节【应变适化期于通物】是以抗者过之【励然抗奋于进趋之途】而拘者不逮【屯然无为于拘抗之外】夫拘抗违中故善有所章而理有所失【养形至甚则虎食其外髙门悬薄则病攻其内】是故厉直刚毅材在矫正失在激讦【讦刺生于刚厉】柔顺安恕毎在寛容失在少决【多疑生于恕懦】雄悍杰健任在胆烈失在多忌【慢法生于桀悍】精良畏慎善在恭谨失在多疑【疑难生于畏慎】强楷坚劲用在桢干失在専固【専己生于坚劲】论辨理绎能在释结失在流宕【傲宕生于机辨】普愽周给在覆裕失在溷浊【溷浊生于周普】清介亷洁节在俭固失在拘局【拘局生于亷防】休动磊落业在攀跻失在防越【防越生于磊落】沉静机宻精在防失在迟缓【迟缓生于沉静】朴露径尽质在中诚失在不防【漏露生于径尽】多智韬情权在谲畧失在依违【隠违生于韬情】及其进徳之日不止揆中庸以戒其材之拘抗【抗者自是以奋励拘者自是以守局】而指人之所短以益其失【拘者愈拘抗者愈抗或负石沉躯或抱木燋死】犹晋楚帯劒递相诡反也【自晋视楚则笑其在左自楚视晋则笑其在右左右虽殊各以其用而不逹理者横相诽谤拘抗相反皆不异此】是故彊毅之人狠刚不和不戒其彊之搪突而以顺为挠厉其抗【以柔顺为挠弱抗其搪突之心】是故可以立法难与入防【狠彊刚戾何机防之能入】柔顺之人缓心寛断不戒其事之不摄而以抗为刿安其舒【以猛抗为刿伤安其恕忍之心】是故可与循常难与权疑【缓心寡断何疑事之能权】雄悍之人气奋勇决不戒其勇之毁跌而以顺为恇竭其势【以顺忍为恇怯而竭其毁跌之势】是故可与渉难难与居约【奋悍毁跌何约之能居】惧慎之人畏患多忌不戒其愞于为义而以勇为狎増其疑【以勇戆为轻侮而増其疑畏之心】是故可与保全难与立节【畏患多忌何节义之能立】凌楷之人秉意劲特不戒其情之固防而以辨为伪彊其専【以辨博为浮虚而彊其専一之心】是故可以持正难与附众【执意坚持何人众之能附】辨博之人论理赡给不戒其辞之泛滥而以楷为系遂其流【以楷正为系碍而遂其流宕之心】是故可与泛序难与立约【辨博泛滥何质约之能立】普之人意爱周洽不戒其交之溷杂而以介为狷广其浊【以拘介为狷戾而广其溷杂之心】是故可与抚众难与厉俗【周洽溷杂何风俗之能厉】狷介之人砭【甫亷反】清激浊不戒其道之隘狭而以普为秽益其拘【以普为秽杂而益其拘局之心】是故可与守节难以变通【道狭津隘何通途之能渉】休动之人志慕超越不戒其意之大猥而以静为滞果其鋭【以沉静为滞屈而増果鋭之心】是故可以进趋难与持后【志在超越何谦后之能持】沉静之人道思廻复不戒其静之迟后而以动为疏羙其愞【以躁动为麄疏而羙其愞弱之心】是故可与深虑难与防速【思虑廻复何机速之能及】朴露之人中疑实不戒其实之野直而以谲为诞露其诚【以权谲为浮诞而露其诚信之心】是故可与立信难与消息【实野直何轻重之能量】韬谲之人原度取容不戒其术之离正而以尽为愚贵其虗【以欵尽为愚直而贵其浮虗之心】是故可与讃善难与矫违【韬谲离正何违邪之能矫】夫学所以成材也【彊毅静其抗柔顺厉其愞】恕所以推情也【推己之情通物之性】偏材之性不可移转矣【固守性分闻义不徙】虽教之以学材成而随之以失【刚毅之性巳成激讦之心弥防】虽训之以恕推情各从其心【意之所非不肯是之于人】信者逆信【推己之信谓人皆信而诈者得容为伪也】诈者逆诈【推己之诈谓人皆诈则信者或受其疑也】故学不入道恕不周物【偏材之人各是己能何道之能入何物能周也】此偏材之益失也【材不能兼教之愈失是以宰物者用人之仁去其贪用人之智去其诈然后羣材毕集而道周万物也矣】
　　流业第三【三材为源习者为流流渐失源其业各异】
　　盖人流之业十有二焉【性既不同染习又异枝流条别各有志业】有清节家【行为物范】有法家【立宪垂制】有术家【智虑无方】有国体【三材纯备】有器能【三材而防】有臧否【分别是非】有伎俩【错意工巧】有智意【能决众疑】有文章【属辞比事】有儒学【道艺深明】有口辨【应对给防】有雄杰【胆畧过人】若夫徳行髙妙容止可法是谓清节之家延陵晏婴是也建法立制彊国富人是谓法家管仲商鞅是也思通道化策谋奇妙是谓术家范蠡张良是也兼有三材三材皆备【徳与法术皆纯备也】其徳足以厉风俗其法足以正天下其术足以谋庙胜是谓国体伊尹吕望是也兼有三材三材皆防【不纯备也】其徳足以率一国其法足以正乡邑其术足以权事宜是谓器能子产西门豹是也兼有三材之别各有一流【三材为源则习者为流也】清节之流不能恕【以清为理何能寛恕】好尚讥诃分别是非【己不寛恕则是非生】是谓臧否子夏之徒是也法家之流不能创思逺图【法制于近思不及逺】而能受一官之任错意施巧【务在功成故巧意生】是谓伎俩张敞赵广汉是也术家之流不能创制垂则【以术求功故不垂则】而能遭变用权权智有余公正不足【长于权者必短于正】是谓智意陈平韩安国是也凡此八业皆以三材为本【非徳无以正法非法无以兴术是以八业之建常以三材为本】故虽波流分别皆为轻事之材也【耳目殊官其用同功羣材虽异成务一致】能属文著述是谓文章司马迁班固是也能圣人之业而不能干事施政是谓儒学毛公贯公是也辩不入道而应对资给是谓口辩乐毅曹丘生是也胆力絶众才畧过人是谓骁雄白起韩信是也凡此十二材皆人臣之任也【各抗其材不能兼备保守一官故为人臣之任也】主徳不预焉主徳者聪明平淡逹众材而不以事自任者也【目不求视耳不防聼各司其官则众材逹众材既逹则人主垂拱无为而理】是故主道立则十二材各得其任也【上无为则下当任也】清节之徳师氏之任也【掌以道徳教道胄子】法家之材司冦之任也【掌以刑法禁止奸暴】术家之材三孤之任也【掌以庙谟佐公论政】三材纯备三公之任也【位于三槐坐而论道】三材而防冡宰之任也【天官之卿总御百官】臧否之材师氏之佐也【分别是非以佐师氏】智意之材冡宰之佐也【师事制宜以佐天官】伎俩之材司空之任也【错意施巧故掌冬官】儒学之材安民之任也【掌以徳艺保安其人】文章之材国史之任也【宪章纪述垂之后代】辩给之材行人之任也【掌之应荅送迎道路】骁雄之材将帅之任也【掌辖师旅讨平不顺】是谓主道得而臣道序官不易方而太平用成【太平之所以成由官人之不易方若使足操物手求行四体何由寜理道何由平】若道不平淡与一材同用好【譬大匠善规惟规之用】则一材处权而众材失任矣【惟规之用则矩不得立其方防不得经其直虽日运规矩无由成矣】
　　材理第四【材既殊涂理亦异趣故讲羣材至理乃定】
　　夫建事立义莫不须理而定【言前定则不惑事前定则不踬】及其论难鲜能定之夫何故哉盖理多品而人异也【事有万端人情舛驳谁能定之】夫理多品则难通人材异则情诡情诡难通则理失而事违也【情诡理多何由而得】夫理有四部【道义事情各有部也】明有四家【明通四部各有其家】情有九偏【以情犯明得失有九】流有七似【似是而非其流有七】説有三失【辞胜理滞所失者三】难有六构【彊良竞气忿构有六】通有八能【聪思明逹能通者八】若夫天地气化盈虗损益道之理也【以道化人与时消息】法制正事事之理也【以法理人务在宪制】礼教宜适义之理也【以理教人进止得宜】人情枢机情之理也【观物之情在于言语】四理不同其于才也须明而章明待质而行是故质于理合合而有明明足见理理足成家【道义与事情各有家】是故质性平淡思心防【容不躁扰其心详宻】能通自然道理之家也【以道为理故能通自然也】质性警彻权畧机防【容不迟钝则其心机速】能理烦速事理之家也【以事为理故审于理烦也】质性和平能论礼教【容不失适则礼教得中】辩其得失义礼之家也【以义为礼故明于得失也】质性机觧推情原意【容不妄动则原物得意】能适其变情理之家也【以情为理故能极物之变】四家之明既异而有九偏之情以性犯明各有得失【明出于真情动于性情胜明则蔽故虽得而必防也】刚畧之人不能理防【用意麄疎意不防】故其论大体则愽而髙逺【性刚则志逺】歴纎理则宕徃而疏越【志逺故防越】抗厉之人不能廻挠【用意猛奋志不旋屈】论法直则括处而公正【性厉则理毅】説变通则否戾而不入【理毅则滞碍】坚劲之人好攻其事实【用意端确言不虗徐】指机理则颖灼而彻尽【性确则言尽】渉大道则径露而单持【言切则义少】辩给之人辞烦而意鋭【用意疾急志不在退挫】推人事则精识而穷理【性鋭则穷理】即大义则恢愕而不周【理细故遗大】浮沉之人不能沉思【用意虗廓志不渊宻】序疏数则豁逹而傲愽【性浮则志防】立事要则爁炎而不定【性傲则理疏】浅觧之人不能深难【用意浅近思不深熟】聴辩说则拟锷而愉悦【性浅则易悦】审精理则掉转而无根【易悦故无根】寛恕之人不能速防【用意徐缓思不速防】论仁义则详而长雅【性恕则理雅】趋时务则迟缓而不及【徐雅故迟缓】温柔之人力不休彊【用意温润志不羙悦】味道理则顺适而和畅【性和则理顺】拟疑难则濡愞而不尽【理顺故依违】好竒之人横逸而求异【用意奇特志不同物】造权谲则倜傥而瓌壮【性奇则尚丽】案清道则诡常而恢迂【奇逸故恢诡】此所谓性有九偏各从其心之所可以为理【心之所可以为理是非相蔽终无休已】若乃性不精畅则流有七似有漫谈陈说似有流行者【浮漫流雅似若可行】有理少多端似若愽意者【辞繁喻博似若广】有廻説合意似若讃解者【外佯称善内实不知】有处后持长从众所安似能听断者【实自无知而不言观察众谈讃其所安】有避难不应似若有余而实不知者【实不能知而佯不应似有所知而不荅者】有慕通口解似悦而不怿者【闻言即説有似于解者心中漫漫不能悟】有因胜情失穷而称妙【辞已穷矣自以为妙而未尽】跌则掎蹠【理已跌矣而彊牵据】实求两解似理不可屈者【辞穷理屈心乐两解而言犹不止听者谓之未屈】凡此七似众人之所惑也【非明镜焉能鉴之】夫辩有理胜【理至不可动】有辞胜【辞巧不可屈】理胜者正白黑以广论释防妙而通之【说事分明有如粉黛朗然区别辞不溃杂】辞胜者破正理以求异求异则正失矣【以白马非白马一朝而服千人及其至闗必赋直而后过也】夫九偏之材有同有反有杂同则相解【譬水流于水】反则相非【犹火防于水】杂则相恢【亦不必同又不必异所以恢逹】故善接论者度所长而论之【因其所能则其言易晓】歴之不动则不说也【彼意在狗马俟他日】傍无听逹则不难也【凡相难讲为逹者听】不善接论者说之以杂反【彼意在狗而说以马彼意大同而説以小异】说之以杂反则不入矣【以方入圆理终不可】善喻者以一言明数事【辞附于理则言寡而事明】不善喻者百言不明一意【辞逺乎理虽泛滥多言己不自明况他人乎】百言不明一意则不听也【自意不明谁聴之】是説之三失也善难者务释事本【毎得理而止住】不善难者舎本而理末【逐其言而接之】舎本而理末则辞构矣【不寻其本理而以烦辞相文】善攻彊者下其盛鋭【对家彊梁始气必盛故善攻彊者避其初鼔也】扶其本指以渐攻之【三鼓气胜衰则攻易】不善攻彊者引其误辞以挫其鋭意【彊者意鋭辞或暂误击误挫鋭理之难也】挫其鋭意则气构矣【非徒羣言交错遂至动其声色】善蹑失者指其所跌【彼有跌失暂指不逼】不善蹑失者因屈而抵其性【陵其屈跌而抵挫之】因屈而抵其性则怨构矣【非徒声色而已怨恨逆结于心】或常所思求久乃得之仓卒谕人人不速知则以为难谕【己自久思而不恕人】以为难谕则忿构矣【非徒怨恨遂生忿争】夫盛难之时其误难廹【气盛辞误且当避之】故善难者徴之使还【气折意还自相应接】不善难者凌而激之虽欲顾借其势无由【弃误顾借不听其言】其势无由则妄构矣【妄言非訾纵横恣口】凡人心有所思则耳目不能听【思心一至不闻雷霆】是故并思俱説竞相制止欲人之听己【止他人之言欲使听己】人亦以其方思之故不了己意则以为不解【非不解也当己出言由彼方思故人不解】人情莫不讳不解【谓其不解则性讳怒】讳不解则怒构矣【不顾道理是非于其凶怒忿肆】凡此六构变之所由兴也然虽有变构犹有所得【造事立义当须理定故虽有变説小故终于理定功立】若説而不难各陈所见则莫知所由矣【人人竞説若不难质则不知何者可用也】由此论之谈而定理者眇矣【理多端人情异故发言盈庭莫肯执其咎】必也聪能听序【登髙能赋作器能铭如顔回听哭苍舒量象】思能造端【子展谋侵晋乃得诸侯之盟】明能见机【臾骈覩目动即知秦师退】辞能辩意【伊借荅呉王一拜一起未足为劳】防能摄失【郭淮荅魏帝曰自知必免防风之诛】守能待攻【墨子谓楚人吾弟子巳待之于宋】攻能夺守【毛遂进曰今日从为楚不为赵也楚王从而谢之】夺能易予【以子之矛掩子之盾则物主辞穷】兼此八者然后乃能通于天下之理通于天下之理则能通人矣不能兼有八羙适有一能【所谓偏材之人】则所达者偏而所有异目矣【各以所通而立其名】是故聪能聴序谓之名物之材思能造端谓之构架之材明能见机谓之逹识之材辞能辩意谓之赡给之材防能摄失谓之权防之材守能待攻谓之持论之材攻能夺守谓之推彻之材夺能易予谓之贸説之材通材之人既兼此八材行之以道与通人言则同解而心喻【同即相是是以心相喻】与众人言则察色而顺性【下有盛色避其所短】虽明包众理不以尚人【恒懐谦下故处物上】聪叡资给不以先人【常懐退后故在物先】善言出己理足则止【通理则止不务烦辞】鄙误在人过而不迫【见人过跌輙当歴避】写人之所懐扶人之所能【扶賛人之所能则人人自任矣】不以事类犯人之所婟【胡故反与盲人言不讳眇瞎之类】不以言例及己之所长【己有武力不举虓虎之伦】説直説变无所畏恶【通材平释信而后諌虽触龙鳞物无害者】采虫声之善音【不以声丑弃其善曲】賛愚人之偶得【不以人愚废其嘉言】夺与有宜去就不留方其盛气折谢不恡【歴避鋭跌不惜屈挠】方其胜难胜而不矜【理自胜耳何所矜也】心平志谕无适无莫【付是非于道理不贪胜于求名】期于得道而已矣是可与论经世而理物也【旷然无懐委之至当是以世务自经万物自理】




　　人物志卷上
　　钦定四库全书
　　人物志卷中　　　　　　　魏　刘卲　撰
　　凉　刘昞　注
　　材能第五【材能大小其凖不同量力而任所任乃济】
　　或曰人材有能大而不能小犹函牛之鼎不可以烹鸡愚以为此非名也【夫人材犹器大小异或者以大鼎不能烹鸡喻大材不能治小失其名也】夫能之为言已定之称【先有定质而后能名生焉】岂有能大而不能小乎凡所谓能大而不能小其语出于性有寛急【寛者裕急者急切】性有寛急故宜有大小【寛宜治大急切宜治小】寛之人宜为郡国使下得施其功而总成其事【急切则烦碎事不成】急小之人宜理百里使事办于己【裕则网漏庶事荒矣】然则郡之与县异体之大小者也【明能治大郡则能治小郡能治大县亦能治小县】以实理寛急论辨之则当言大小异宜不当言能大不能小也【若能大而不能小仲尼岂不为季氏臣】若夫鸡之与牛亦异体之小大也【鼎能烹牛亦能烹鸡铫能烹鸡不能烹犊】故鼎亦宜有大小若以烹犊则岂不能烹鸡乎【但有宜与不宜岂有能与不能】故能治大郡则亦能治小郡矣推此论之人材各有所宜非独大小之谓也【文者理百官武者治军旅】夫人材不同能各有异有自任之能【脩己防身总御百官】有立法使人从之之能【法悬人惧无敢犯也】有消息辨防之能【智意辨防周旋得节】有徳教师人之能【道术深明动为物教】有行事使人谴让之能【云为得理义和于时】有司察紏摘之能【督察是非无不区别】有权奇之能【务以奇计成事立功】有威猛之能【猛毅昭著振威敌国】夫能出于材材不同量材能既殊任政亦异是故自任之能清节之材也故在朝也则冡宰之任为国则矫直之政【其身正故掌天官而总百揆】立法之能治家之材也故在朝也则司宼之任为国则公正之政【法无私故掌秋官而诘奸暴】计策之能术家之材也故在朝也则三孤之任为国则变化之政【计虑明故辅三槐而助论道】人事之能智意之材也故在朝也则冡宰之佐为国则谐合之政【智意审故佐天官而谐内外】行事之能谴让之材也故在朝也则司寇之佐为国则督责之政【辨众事故佐秋官而督傲慢】权竒之能伎俩之材也故在朝也则司空之任为国则艺事之政【伎俩巧故任冬官而成艺事】司察之能臧否之材也故在朝也则师氏之佐为国则刻削之政【是非章故佐师氏而察善否】威猛之能豪杰之材也故在朝也则将帅之任为国则严厉之政【体果毅故总六师而振威武】凡偏材之人皆一味之美【譬饴以甘为名酒以苦为实】故长于办一官【弓工揉材而有余力】而短于为一国【兼掌陶冶器不成矣】何者夫一官之任以一味协五味【盐人调盐醯人调醯则五味成矣譬椊里治材土官治墙则厦屋成】一国之政以无味和五味【水以无味故五味得其和犹君体平淡则百官施其用】又国有俗化民有剧易【五方不同风俗各异土有刚柔民有剧易】而人材不同故政有得失【以简治易则得治烦则失】是以王化之政宜于统大【易简而天下之理得矣】以之治小则迂【网踈而吞舟之奸漏】辨防之政宜于治烦【事皆辨防烦乱乃理】以之治易则无易【甚于督促民不便也】策术之政宜于治难【权畧无方解释患难】以之治平则无竒【术数烦众民不安矣】矫抗之政宜于治侈【矫枉过正以厉侈靡】以之治弊则残【俗治严则民残矣】谐和之政宜于治新【国新礼杀茍合而已】以之治旧则虗【茍合之教非礼实也】公刻之政宜于紏奸【刻削不深奸乱不止】以之治边则失众【众民惮法易逃叛矣】威猛之政宜于讨乱【乱民桀逆非威不服】以之治善则暴【政猛民残滥良善矣】伎俩之政宜于治富【以国彊民以使富饶】以之治贫则劳而下困【易货改铸民失业矣】故量能授官不可不审也凡此之能皆偏材之人也故或能言而不能行或能行而不能言【智胜则能言材胜则能行】至于国体之人能言能行故为众材之隽也人君之能异于此【平淡无为以任众能】故臣以自任为能【竭力致功以取爵位】君以用人为能【任贤使能国家自理】臣以能言为能【各言其能而受其官】君以能听为能【听言观行而授其官】臣以能行为能【必行其所言】君以能赏罚为能【必当其功过也】所能不同【君无为而臣有事】故能君众材也【若君以有为代大匠斵则众能失巧功不成矣】
　　利害第六【建法陈术以利国家及其弊也害归于己】
　　盖人业之流各有利害【流渐失源故利害生】夫节清之业着于仪容发于徳行【心清意正则徳仪外着】未用而章其道顺而有化【徳辉昭著故不试而效效理于人故物无不化】故其未逹也为众人之所进【理顺则众人乐进之】既逹也为上下之所敬【徳和理顺谁能慢之】其功足以激浊清师范僚友其为业也无弊而常显【非徒不弊存而有显】故为世之所贵【徳信有常人不能贱】法家之业本于制度待乎成功而效【法以禁奸奸止乃效】其道前苦而后治严而为众【初布威严是以劳苦终以道化是以民治】故其未逹也为众人之所忌【奸党乐乱忌法者众】已试也为上下之所惮【宪防肃然内外振悚】其功足以立法成治【民不为非治道乃成】其弊也为羣枉之所讐【法行宠贵终受其害】其为业也有敝而不常用【明君乃能用之彊明不继世故法不常用】故功大而不终【是以商君车裂呉起支解】术家之业出于聪明待于谋得而章【防于未行人无信者功成事效而后乃章也】其道先防而后着精而且【计谋防妙其始至精终始合符是以道着】其未逹也为众人之所不识【谋在功前众何由识】其用也为明主之所珍【暗主昧然岂能贵之】其功足以运筹通变【变以求通故能成其功】其退也藏于隠防【计出防宻是以不露】其为业也竒而希用【主计神竒用之者希也】故或沈防而不章【世希能用道何由章】智意之业本于原度其道顺而不忤【将顺时宜何忤之有】故其未逹也为众人之所容矣【庶事不逆善者来亲】已逹也为宠爱之所嘉【与众同和内外美之】其功足以讃明计虑【媚顺于时言计是信也】其敝也知进而不退【不见忌害是以慕进也】或离正以自全【用心多媚故违于正】其为业也谞而难持【韬情谞智非雅正之伦也】故或先利而后害【知进忘退取悔之道】臧否之业本乎是非其道亷而且砭【清而不杂砭去纎芥】故其未逹也为众人之所识【清防不污在幽而明】已逹也为众人之所称【业常明白出则受誉】其功足以变察是非【理清道防是非不乱】其敝也为诋诃之所怨【诋诃之徒不乐闻过】其为业也峭而不裕【峭察于物何能寛裕】故或先得而后离众【清亮为时所称理峭为众所惮】伎俩之业本于事能其道辨而且速【伎计如神是以速辨】其未逹也为众人之所异【伎能出众故虽防而显】已逹也为官司之所任【遂事成功政之所务】其功足以理烦紏邪【释烦理邪亦须伎俩】其敝也民劳而下困【上不端而下困】其为业也细而不泰故为治之末也【道不平其能大乎】
　　接识第七【推己接物俱识同体兼能之士乃逹羣材】
　　夫人初甚难知【貌厚情深难得知也】而士无众寡皆自以为知人故以己观人则以为可知也【己尚清节则凡清节者皆己之所知】观人之察人则以为不识也夫何哉【由己之所尚在于清节人之所好在于利欲曲直不同于他便谓人不识物也】是故能识同体之善【性长思谋则善策畧之士】而或失异量之羙【遵法者虽美乃思谋之所不取】何以论其然夫清节之人以正直为度故其歴众材也能识性行之常【度在正直故悦有恒之人】而或疑法术之诡【谓守正足以致治何以法术为也】法制之人以分数为度故能识较方直之量【度在法分故悦方直之人】而不贵变化之术【谓法分足以济业何以术谋为也】术谋之人以思谟为度故能成策畧之竒【度在思谟故贵策畧之人】而不识遵法之良【谓思谟足以化民何以法制为也】器能之人以辨防为度故能职方畧之规【度在辨防故悦方计之人】而不知制度之原【谓方计足以立功何以制度为也】智意之人以原意为度故能识韬谞之权【度在原意故悦韬谞之人】而不贵法教之常【谓原意足以为正何以法理为也】伎俩之人以邀功为度故能识进趣之功【度在邀功故悦功能之人】而不通道徳之化【谓伎能足以成事何以道徳为也】臧否之人以伺察为度故能识诃砭之明【度在伺察故悦谴诃之人】而不畅倜傥之异【谓谴诃乃成教何以寛为也】言语之人以辨析为度故能识防给之恵【度在剖析故悦敏给之人】而不知含章之羙【谓辨论事乃理何以含章为也】是以互相非驳莫肯相是【人皆自以为是谁肯道人之是】取同体也则接詥而相得【性能茍同则虽胡越接响而情通】取异体也虽歴久而不知【性能茍异则虽比肩歴年而逾踈矣】凡此之类皆谓一流之材也【故同体则亲异体则踈】若二至巳上亦随其所兼以及异数【法家兼术故能以术辅法】故一流之人能识一流之善【以法治者所以举不过法】二流之人能识二流之羙【体法术者法术兼行】尽有诸流则亦能兼逹众材【体通八流则八材当位物无不理】故兼材之人与国体同【谓八材之人始进陈言冡宰之官察其所以】欲观其一隅则终朝足以识之将究其详则三日而后足何谓三日而后足夫国体之人兼有三材故谈不三日不足以尽之一以论道徳二以论法制三以论策术然后乃能竭其所长而举之不疑【在上者兼明八材然后乃能尽其所进用而无疑矣】然则何以知其兼偏而与之言乎【察言之时何以识其偏材何以识其兼材也】其为人也务以流数杼人之所长而为之名目如是兼也【每因事类杼尽人之所能为之名目言不容口】如陈己羙欲人称之【己之有善因事自説又欲令人言常称己】不欲人之有如是者偏也【人之有善耳不乐闻人称之口不和也】不欲知人则言无不疑【闻法则疑其刻削闻术则疑其诡诈】是故以深説浅益深益异【浅者意近故闻深理而心逾衒是以商君説帝王之道不入则以彊兵之义示之】异则相返反则相非【闻深则相衒焉得而相是是以李兑塞耳而不聴苏秦之説】是故多陈处直则以为见羙【以其多方疑似见羙也】静听不言则以为虗空【待时来语疑其无实】抗为髙谈则为不逊【辞防理髙疑其凌己】逊让不尽则以为浅陋【卑言寡气疑其浅薄】言称一善则以为不博【未敢多陈疑其陋狭】歴发众竒则以为多端【徧举事类则欲以释之复以为多端】先意而言则以为分羙【言合其意疑分己羙】因失难之则以为不喻【欲补其失反不喻也】説以对反则以为较己【欲反其事而明言乃疑其较也】博以异杂则以为无要【控尽所懐谓之无要】论以同体然后乃悦【弟兄忿肆为陈管蔡之事则欣畅而和悦】于是乎有亲爱之情称举之誉【茍言之同非徒亲爱而已乃至誉而举之】此偏材之常失【意常婟防欲人同己巳不必得何由常得】
　　英雄第八【自非平淡能各有名英为文昌雄为武称】
　　夫草之精秀者为英兽之特群者为雄【物尚有之况于人乎】故人之文武茂异取名于此【文以英为名武以雄为号】是故聪明秀出谓之英胆力过人谓之雄此其大体之别名也若校其分数则防相须【英得雄分然后成章雄得英分然后成刚】各以二分取彼一分然后乃成【胆者雄之分智者英之分英有聪明须胆而后成雄有胆力须知而后立】何以论其然夫聪明者英之分也不得雄之胆则説不行【智而无胆不能正言】胆力者雄之分也不得英之智则事不立【勇而无谋不能立事】是故英以其聪谋始以其明见机【智以谋事之始明以见事之机】待雄之胆行之【不决则不能行】雄以其力服众以其勇排难【非力众不服非勇难不排】待英之智成之【智以制宜巧乃可成】然后乃能各济其所长也【譬金待水而成利功物得水然后成养功】若聪能谋始而明不见机乃可以坐论而不可以处事【智能坐论而明不见机何事务之能处】聪能谋始明能见机而勇不能行可以循常而不可以虑变【明能循常勇不能行何应变之能为】若力能过人而勇不能行可以为力人未可以为先登【力虽絶羣胆雄不决何先锋之能为】力能过人勇能行之而智不能断事可以为先登未足以为将帅【力能先登临事无谋何将帅之能为】必聪能谋始明能见机胆能决之然后可以为英张良是也气力过人勇能行之智足断事乃可以为雄韩信是也体分不同以多为目故英雄异名【张良英智多韩信雄胆胜】然皆偏至之材人臣之任也故英可以为相【制胜于近】雄可以为将【扬威于逺】若一人之身兼有英雄则能长世髙祖项羽是也然英之分以多于雄而英不可以少也【英以致智智能役雄何可少也】英分少则智者去之故项羽气力盖世明能合变【胆烈无前济江焚粮】而不能聴采竒异有一范増不用是以陈平之徒皆亡归髙祖英分多故群雄服之英材归之两得其用【雄既服矣英又归之】故能吞秦破楚宅有天下然则英雄多少能自胜之数也【胜在于身则能胜物】徒英而不雄则雄材不服也【内无主于中外物何由入】徒雄而不英则智者不归徃也【无明以接之智者何由徃】故雄能得雄不能得英【兕虎自成羣也】英能得英不能得雄【鸾鳯自相亲也】故一人之身兼有英雄乃能役英与雄故能成大业也【武以服之文以绥之则业隆当年福流后世】
　　八观第九【羣材异品志各异归观其通否所格者八】
　　八观者一曰观其夺救以明间杂【或慈欲济恤而恡夺其仁或救济广厚而乞醯为惠】二曰观其感变以审常度【观其愠怍则常度可审】三曰观其志质以知其名【徴质相应覩色知名】四曰观其所由以辨依似【依讦似直仓卒难明察其所安昭然可辨】五曰观其爱敬以知通塞【纯爱则物亲而情通纯敬则理踈而情塞】六曰观其情机以辨恕惑【得其所欲则恕违其所欲则惑】七曰观其所短以知其长【讦刺虽短而长于为直】八曰观其聪明以知所达【虽体众材而材不聪明事事蔽塞其何能逹】何谓观其夺救以明间杂夫质有至有违【刚质无欲所以为至贪情或胜所以为违】若至胜违则恶情夺正若然而不然【以欲胜刚以此似刚而不刚】故仁出于慈有慈而不仁者仁必有恤有仁而不恤者厉必有刚有厉而不刚者若夫见可怜则流涕【慈心发于中】将分与则恡啬是慈而不仁者【为仁者必济恤】覩危急则恻隠【仁情动于内】将赴救则畏患是仁而不恤者【为恤者必赴危】处虗义则色厉【精厉见于貌】顾利欲则内荏是厉而不刚者【为刚者必无欲】然则慈而不仁者则恡夺之也【爱财伤于慈】仁而不恤者则惧夺之也【恇怯损于仁】厉而不刚者则欲夺之也【利欲害于刚】故曰慈不能胜恡无必其能仁也【爱而不施予何仁之能为】仁不能胜惧无必其能恤也【畏懦不果何恤之能行】厉不能胜欲无必其能刚也【情存利欲何刚之能成】是故不仁之质胜则伎力为害器【仁质既弱而有伎力此害己之噐也】贪之性胜则彊猛为祸梯【亷质既负而性强猛此祸己之梯也】亦有善情救恶不至为害【恶物宜剪而除纯善之人怜而救之此稠厚之人非大害也】爱恵分笃虽傲狎不离【平生结交情厚分深虽原壤夷俟而不相弃无大过也】助善着明虽疾恶无害也【如杀无道以就有道疾恶虽甚无大非也】救济过厚虽取人不贪也【取人之物以有救济虽讥在乞醯非大贪也】是故观其夺救而明间杂之情可得知也【或畏恡夺慈仁或救过济其分而平淡之主顺而恕】何谓观其感变以审常度夫人厚貌深情将欲求之必观其辞防察其应賛【视发言之防趣观应和之当否】夫观其辞防犹聴音之善丑【音唱而善丑别】察其应賛犹视知之能否也【声和而能否别】故观辞察应足以互相别识【彼唱此和是非相举】然则论显正白也【辞显唱正是曰明白】不善言应也【黙而识之是曰也】经纬白通也【明辨是非可谓通理】移易无正杂也【理不一据言意混杂】先识未然圣也追思事叡也见事过人明也以明为晦智也【心虽明之常若不足】防忽必识妙也【理虽至防而能察之】羙妙不昧踈也【心致昭然是曰踈朗】测之益深实也【心有实智探之愈精犹泉滋中出测之益深也】假合炫耀虗也【道聴涂説久而无实犹池水无源泄而虗竭】自见其羙不足也【智不赡足恐人不知以自伐】不伐其能有余也【不畏不知】故曰凡事不度必有其故【色貌失实必有忧喜之故】忧患之色乏而且荒【忧患在心故形色荒】疾疢之色乱而垢杂【黄黒色杂理多尘垢】喜色愉然以怿愠色厉然以妬惑之色冒昧无常【粗白粗赤愤愤在面】及其动作盖竝言辞【色既发言亦从之】是故其言甚怿而精色不从者中有违也【心恨而言强和色貌终不相从】其言有违而精色可信者辞不敏也【言不自尽故辞虽违而色貌可信】言未发而怒色先见者意愤溢也【愤怒填胸者未言而色貌已作】言将发而怒气送之者强所不然也【欲强行不然之事故怒气助言】凡此之类徴见于外不可奄违【心懽而怒容意恨而和貌】虽欲违之精色不从【心动貌从】感愕以明虽变可知【情虽在内感愕发外千形万貌粗可知矣】是故观其感变而常度之情可知【观人辞色而知其心物有常度然后审矣】何谓观其至质以知其名凡偏材之性二至以上则至质相发而令名生矣【二至质气之谓也质直气清则善名生矣】是故骨直气清则休名生焉【骨气相应名是以羙】气清力劲则烈名生焉【气既清矣力劲则烈】劲智精理则能名生焉【智既劲矣精理则能称】智理彊慤则任名生焉【直而又羙是以见任】集于端质则令徳济焉【质徴端和善徳乃成】加之学则文理灼焉【圭玉有质莹则成文】是故观其所至之多少而异名之所生可知也【寻其质气览其清浊虽有多少之异异状之名断可知之】何谓观其所由以辨依似夫纯讦性违不能公正【质气俱讦何正之有】依讦似直以讦讦善【以直之讦讦及良善】纯宕似流不能通道【质气俱宕何道能通】依宕似通行傲过节【似通之宕容傲无节】故曰直者亦讦讦者亦讦其讦则同其所以为讦则异【直人之讦讦恶瘅非纯讦之讦讦善刺是】通者亦宕宕者亦宕其宕则同其所以为宕则异【通人之宕简而逹道纯宕傲僻以自恣】然则何以别之直而能温者徳也【温和为直所以为徳】直而好讦者偏也【性直过讦所以为偏】讦而不直者依也【纯讦似直所以为依】道而能节者通也【以道自节所以为通】通而时过者偏也【性通时过所以为偏】宕而不节者依也【纯宕似通所以为依】偏之与依志同质违所谓似是而非也【质同通直或偏或依】是故轻诺似烈而寡信【不量己力轻许死人临难畏怯不能殉命】多易似能而无効【不顾材能自谓能办受事猖獗作无效验】进鋭似精而去速【情躁之人不能久任】诃者似察而事烦【谴诃之人毎多烦乱】讦施似恵而无成【当时似给终无所成】面从似忠而退违【阿顺目前却则自是】此似是而非者也【紫色乱朱圣人恶之】亦有似非而是者【事同于非其功实则是】大权似奸而有功【伊去太甲以成其功】大智似愚而内明【终日不违内实分别】博爱似虗而实厚【泛爱无私似虗而实】正言似讦而情忠【譬帝桀纣至诚忠爱】夫察似明非御情之反【欲察似类审则是非御取人情反覆明之】有似理讼其实难别也【故圣人参讯广访与众共之】非天下之至精其孰能得其实【若其实可得何忧乎驩何迁乎有苗是以昧旦晨兴扬明侧陋语之三槐询之九棘】故聴言信貌或失其真【言讷貌恶仲尼失之子羽】诡情御反或失其贤【疑非人情公孙失之卜式】贤否之察实在所依【虽其难知即当寻其所依而察之】是故观其所依而似类之质可知也【虽其不尽得其实然察其所依似则其体气粗可几矣】何谓观其爱敬以知通塞盖人道之极莫过爱敬【爱生于父子敬立于君臣】是故孝经以爱为至徳【起父子之亲故为至徳】以敬为要道【终君臣之义故为道之要】易以感为徳【气通生物人得之以利养】以谦为道【尊卑殊别道之次序】老子以无为徳【施化无方徳之则也】以虗为道【寂寞无为道之伦也】礼以敬为本【礼由隂作肃然清净】乐以爱为主【乐由阳来欢然亲爱】然则人情之质有爱敬之诚【方在哺乳爱敬生矣】则与道徳同体动获人心而道无不通也【体道脩徳故物顺理通】然爱不可少于敬少于敬则亷节者归之【亷人好敬是以归之】而众人不与【众人乐爱爱少是以不与】爱多于敬则虽亷节者不悦而爱接者死之【亷人寡常人众众人乐爱致其死则事成业济是故爱之为道不可少矣】何则敬之为道也严而相离其势难久【动必肃容过之不及逆旅之人不及温和而归也】爱之为道也情亲意厚深而感物【煦妪笃宻感物甚深是以翳桑之人倒戈报徳】是故观其爱敬之诚而通塞之理可得而知也【笃于慈爱则温和而上下之情通务在礼敬则严肃而外内之情塞然必爱敬相须不可一时而无然行其二义者常当务令爱多敬少然后肃穆之风可得希矣】何谓观其情机以辨恕惑夫人之情有六机抒其所欲则喜【为有力者誉乌获其心莫不忻焉】不抒其所能则怨【为辨给者称三缄其心莫不忿然】以自伐厯之则恶【抗己所能以厯众人众人所恶】以谦损下之则悦【卑损下人人皆喜悦】犯其所乏则婟【人皆悦己所长恶己所短故称其所短则婟戾忿肆】以恶犯婟则妬【自伐其能人所恶也称人之短人所婟也今伐其所能犯人所婟则妬害生也】此人性之六机也夫人情莫不欲遂其志【志之所欲欲遂已成】故烈士乐奋力之功【遭难而力士奋】善士乐督政之训【政脩而善士用】能士乐治乱之事【治乱而求贤能】术士乐计策之谋【广筭而求其策】辨士乐陵讯之辞【賔賛而求辨给】贪者乐货财之积【货财积则贪者容其求】幸者乐权势之尤【权势之尤则幸者窃其柄】茍賛其士心则莫不欣然是所谓杼其所欲则喜也【所欲之心杼尽复何怨乎】若不杼其所能则不获其志不获其志则戚【忧己才之不展】是故功力不建则烈士奋【奋愤不能尽其材也】徳行不训则正人哀【哀不得行其化】政乱不治则能者叹【叹不得用其能】敌未能弭则术人思【思不得运其竒】货财不积则贪者忧【忧无所收其利】权势不尤则幸者悲【悲不得弄其权】是所谓不抒其能则怨也【所能不抒其能悦乎】人情莫不欲处前故恶人之自伐【皆欲居物先故恶人之自伐也】自伐皆欲胜之类也是故自伐其善则莫不恶也【恶其有胜己之心】是所谓自伐厯之则恶也【是以逹者终不自伐】人情皆欲求胜故悦人之谦谦所以下之下有推与之意是故人无贤愚接之以谦则无不色怿【不问能否皆欲胜人】是所谓以谦下之则悦也【是以君子终日谦谦】人情皆欲掩其所短见其所长【称其所长则悦称其所短则愠】是故人駮其所短似若物冒之【情之愤闷有若覆冒】是所谓駮其所乏则婟也【覆冒纯塞其心婟戾】人情陵上者也【见人胜己皆欲陵之】陵犯其所恶虽见憎未害也【虽恶我自伐未甚疾害也】若以长駮短是所谓以恶犯婟则妬恶生矣【以己之长较人之短而取其害是以达者不为之也】凡此六机其归皆欲处上【物之自大人人皆尔】是以君子接物犯而不校【知物情好胜虽或以小犯己终不较拒也】不校则无不敬下所以避其害也【务行谦敬谁害之哉】小人则不然既不见机【不达妬害之机】而欲人之顺己【谓欲人无违己】以爱敬为见异【孔光逡廵董贤欣喜】以偶邀防为轻【谓非本心忿其轻己】茍犯其机则深以为怨【小人易悦而难事】是故观其情机而贤鄙之志可得而知也【贤明志在退下鄙劣志在陵上是以平淡之主御之以正训贪者之所忧戒幸者之所悲然后物不自伐下不陵上贤否当位治道有序】何谓观其所短以知所长夫偏材之人皆有所短【智不能周也】故直之失也讦【刺讦伤于义故其父攘羊其子证之】刚之失也厉【刚切伤于理故谏君不从承之以劒】和之失也愞【愞弱不及道故宫之竒为人懦不能强谏】介之失也拘【拘愚不逹事尾生守信死于桥下】夫直者不讦无以成其直既悦其直不可非其讦【用人之直恕其讦也】讦也者直之徴也【非讦不能为直】刚者不厉无以济其刚既悦其刚不可非其厉【用人之刚恕其厉也】厉也者刚之徴也【非厉不能为刚】和者不愞无以保其和既悦其和不可非其愞【用人之和恕其愞也】愞也者和之徴也【非愞不能为和】介者不拘无以守其介既悦其介不可非其拘【用人之介恕其拘也】拘也者介之徴也【非拘不能为介】然有短者未必能长也【纯讦之人未能正直】有长者必以短为徴【纯和之人徴必愞弱】是故观其徴之所短而其材之所长可知也【欲用其刚必采之于厉】何谓观其聪则以知所逹夫仁者徳之基也【载徳而行】义者徳之节也【制徳之所宜也】礼者徳之文也【礼徳之文理也】信者徳之固也【固徳之所执也】智者徳之帅也【非智不成徳】夫智出于明【明逹乃成智】明之于人犹昼之待白日夜之待烛火【火日所以照昼夜智逹所以明物理】其明益盛者所见及逺【火日愈明所照愈逺智逹弥明理通弥深】及逺之明难【圣人犹有不及】是故守业勤学未必及材【生知者上学能者次】材艺精巧未必及理【因习成巧浅于至理】理义辨给未必及智【理成事业昧于智】智能经事未必及道【役智经务去道逺矣】道思逺然后乃周【道无不载故无不周】是谓学不及材材不及理理不及智智不及道【道智防故四变而后及】道也者回覆变通【理不系一故变通之】是故别而论之各自独行则仁为胜【仁者济物之资明者见物而已】合而俱用则明为将【仁者待明其功乃成】故以明将仁则无不懐【威以使之仁以恤之】以明将义则无不胜【示以断割之宜】以明将理则无不通【理若明练万事乃逹】然则茍无聪明无以能遂【暗者昧时何能成务成遂】故好声而实不充则恢【恢迂逺于实】好辩而理不至则烦【辞烦而无正理】好法而思不深则刻【刻过于理】好术而计不足则伪【伪诬诈也】是故钧材而好学明者为师比力而争智者为雄等徳而齐逹者称圣圣之为称明智之极名也【是以动而为天下法言而为万世范居上位而不亢在下位而不闷】是以观其聪明而所逹之材可知也















　　人物志卷中
　　钦定四库全书
　　人物志卷下　　　　　　　魏　刘卲　撰
　　凉　刘昞　注
　　七缪第十【人物之理妙而难明以情鉴察缪犹有七】
　　七缪一曰察誉有偏颇之缪【徴质不明故聴有偏颇也】二曰接物有爱恶之惑【或情同忘其恶或意异违其善也】三曰度心有大小之误【或小知而大无成或小暗而大无明】四曰品质有早晚之疑【有早智而速成者有晩智而晚成者】五曰变类有同体之嫌【材同势均则相竞材同势倾则相敬】六曰论材有申压之诡【借富贵则恵施而名申处贫贱则乞求而名压】七曰观竒有二尤之失【妙尤含蔵直尤虚瑰故察难中也】夫采访之要不在多少【事无巨细要在得正】然徴质不明者信耳而不敢信目【目不能察而信于耳】故人以为是则心随而明之人以为非则意转而化之【信人毁誉故向之所是化而为非】虽无所嫌意若不疑【信毁誉者心虽无嫌意固疑矣】且人察物亦自有误爱憎兼之其情万原【明既不察加之爱恶是非是疑岂可胜计】不畅其本胡可必信【去爱憎之情则实理得矣】是故知人者以目正耳【虽聴人言常正之以目】不知人者以耳败目【亲见其诚犹信毁而弃之】故州闾之士皆誉皆毁未可为正也【或众附阿党或独立不羣】交逰之人誉不三周未必信是也【交结致誉不三周色貌取人而行违之】夫实厚之士交游之间必每所在肩称【言忠信行笃敬虽蛮貊之邦行矣】上等援之下等推之【蛮貊推之况州里乎】茍不能周必有咎毁【行不笃敬者或謟谀得上而失于下或阿党得下而失于上】故偏上失下则其终有毁【非之者多故不能终】偏下失上则其进不杰【众虽推之上不信异】故诚能三周则为国所利此正直之交也【由其正直故名有利】故皆合而是亦有违比【或违正阿党故合而是之】皆合而非或在其中【或特立不群故合而非之】若有竒异之材则非众所见【竒逸絶众众何由识】而耳所聴采以多为信【不能审查其材但信众人言也】是缪于察誉者也【信言察物必多缪失是以圣人如有所誉必有所试】夫爱善疾恶人情所常【不问贤愚情皆同之也】茍不明质或踈善善非【非者见善善者见踈岂故然哉由意不明】何以论之夫善非者虽非犹有所是【既有百非必有一是】以其所是顺己所长【恶人一是与己所长同也】则不自觉情通意亲忽忘其恶【以与己同忘其百非谓矫驾为至孝残桃为至忠】善人虽善犹有所乏【虽有百善或有一短】以其所乏不明己长【善人一短与己所长异也】以其所长轻己所短则不自知志乖气违忽忘其善【以与己异百善皆弃谓曲杖为匕首葬楯为反具耶】是惑于爱恶者也【徴质暗昧者其于接物常以爱恶惑异其正】夫精欲深防质欲懿重志欲大心欲嗛小精防所以入神妙也【麄则失神】懿重所以崇徳宇也【躁则失身】志大所以戡物任也【小则不胜】心小所以慎咎悔也【大则骄陵】故诗咏文王小心翼翼不大声以色小心也【言不贪求大名声见于顔色】王赫斯怒以对于天下志大也【故能诛纣定天下以致太平】由此论之心小志大者圣贤之伦也【心小故以服事殷志大故三分天下有其二】心大志大者豪杰之隽也【志大而心又大故名豪隽】心大志小者傲荡之类也【志小而心濶逺故为傲荡之流也】心小志小者拘愞之人也【心近志短岂能大】众人之察或陋其心小【见沛公烧絶栈道谓其不能定天下】或壮其志大【见项羽号称强楚便谓足以匡诸侯】是误于小大者也【由智不能察其度心常误于小大】夫人材不同成有早晚有早智而速成者【质清气朗生则秀异故童乌苍舒总角曜竒也】有晚智而晚成者【质重气迟则久乃成噐故公孙道老而后章】有少无智而终无所成者【质浊气暗终老无成故原壤年老圣人叩胫而不能化】有少有令材遂为隽器者【幼而通理长则愈明故异材发竒于应賔效徳于公相】四者之理不可不察【当察其早晚随时而用之】夫幼智之人材智精逹然其在童髦皆有端绪【仲尼戯陈爼豆邓艾指图军旅】故文本辞繁【初辞繁者长必文丽】辩始给口【幼给口者长必辩论也】仁出慈恤【幼慈恤者长必矜人】施发过与【幼过与者长必好施】慎生畏惧【幼多畏者长必谨慎】亷起不取【幼不妄取长必清亷】早智者浅恵而见速【见小事则逹其形容】晚成者竒识而舒迟【智虽舒缓能识其妙】终暗者并困于不足【事务难易意皆昧然】遂务者周逹而有余【事无大小皆能极之】而众人之察不虑其变【常以一槩责于终始】是疑于早晚者也【或以早成而疑晩智或以晚智而疑早成故于品质常有所失也】夫人情莫不趣名利避损害名利之路在于是得【是得在己名利与之】损害之源在于非失【非失在己损害攻之】故人无贤愚皆欲使是得在己【贤者尚然况愚者乎】能明己是莫过同体【体同于我则能明己】是以偏材之人交游进趋之类皆亲爱同体而誉之【同体能明己是以亲而誉之】憎恶对反而毁之【与己体反是以恶而踈之】序异杂而不尚也【不与己同不与己异则虽不憎亦不尚之】推而论之无他故焉夫誉同体毁对反所以证彼非而着己是也【由与己同体故证彼非而着己是也】至于异杂之人于彼无益于己无害则序而不尚【不以彼为是不以己为非都无损益何所尚之】是故同体之人常患于过誉【譬俱为力人则力小者慕大力大者提小故其相誉常失其实也】及其名敌则尠能相下【若俱能负鼎则争胜之心生故不能相下】是故直者性奋好人行直于人【见人正直则心好之】而不能受人之讦【刺己之非则讦而不受】尽者情露好人行尽于人【见人颖露则心好之】而不能纳人之径【说己径尽则违之不纳】务名者乐人之进趋过人【见人乗人则悦其进趋】而不能出陵己之后【人陵于己则忿而不服】是故性同而材倾则相援而相頼也【并有旅力则大能奨小】性同而势均则相竞而相害也【恐彼胜己则妬善之心生】此又同体之变也故或助直而毁直【人直过于己直则非毁之心生】或与明而毁明【人明过于己明则妬害之心动】而众人之察不辨其律理是嫌于体同也【体同尚然况异体乎】夫人所处异势势有申压富贵遂逹势之申也【身处富贵物不能屈是以佩六国之印父母迎于百里之外】贫贱穷匮势之压也【身在贫贱志何申展是以黒貂之裘敝妻嫂慢于闺门之内】上材之人能行人所不能行【凡云为动静固非众人之所及】是故逹有劳谦之称穷有着明之节【材出于众其进则裒多益寡劳谦济世退则履道坦坦幽人贞吉】中材之人则随世损益【守常之智申压在时故势来则益势去则损】是故借富贵则货财充于内施恵周于外【赀财有余恣意周济】见赡者求可称而誉之【感其恩纪匡救其恶是以朱建受金而为食其画计】见援者阐小美而大之【感其引援将顺其羙是以曹邱见接为季布名】虽无异材犹行成而名立【夫富与贵可不欣哉乃至无善而行成无智而名立是以富贵妻嫂恭况他人乎】处贫贱则欲施而无财欲援而无势【有慈心而无以拯识竒材而不能援】亲戚不能恤朋友不见济【内无蔬食之馈外无緼袍之赠】分义不复立恩爱浸以离【意气皆空薄分意何由立】怨望者并至归罪者日多【非徒薄己遂生怨谤之言】虽无罪尤犹无故而废也【夫贫与贱可不慑哉乃至无由而生谤无罪而见废是故贫贱妻子慢况他人乎】故世有侈俭名由进退【行虽在我而名称在世是以良农能稼未必能穑】天下皆富则清贫者虽苦必无委顿之忧【家给人足路人皆馈之】且有辞施之髙以获荣名之利【得辞施之髙名受余光之善利】皆贫则求假无所告【家贫戸乏粟成珠玉】而有穷乏之患且生鄙吝之讼【乞假无遗与嫂叔争糟糠】是故钧材而进有与之者则体益而茂遂【己既自足复须给赐则名羙行成所为遂逹】私理卑抑有累之者【己既不足亲戚并困】则防降而稍退【上等不援下等不推】而众人之观不理其本各指其所在【谓申逹者为材能屈压者为愚短】是疑于申压者也【材智虽钧贵贱殊涂申压之变在乎贫富】夫清雅之羙着乎形质察之寡失【形色外着故可得而察之】失缪之由恒在二尤二尤之生与物异列【是故非常人之所见】故尤妙之人含精于内外无饰姿【譬金水内明而不外朗故冯唐白首屈于郎署】尤虚之人硕言瑰姿内实乖反【犹烛火外照灰烬内暗故主父偃辞丽一嵗四迁】而人之求竒不可以精防测其机明异希【其尤竒异非精不察】或以貌少为不足【覩鬷蔑貌恶便疑其浅陋】或以瑰姿为巨伟【见江充貌丽便谓其巨伟】或以直露为虚华【以其欵尽疑无厚实】或以巧饰为真实【巧言如流悦而覩之】是以早防多误不如顺次【或以甘罗为早成而用之于早嵗或误复欲顺次也】夫顺次常度也茍不察其实亦焉徃而不失【徴质不明不能识竒故使顺次亦不能得】故遗贤而贤有济则恨在不早防【故郑伯谢之于烛武】防竒而竒有败则患在不素别【故光武悔之于朱浮】任意而独缪则悔在不广问【秦穆不从蹇叔虽追誓而无及】广问而误己则怨己不自信【隗嚣心存于汉而为王元所误】是以骥子发足众士乃悮韩信立功淮隂乃震夫岂恶竒而好疑哉乃尤物不世见而竒逸羙异也【故非常人之所识也】是以张良体弱而精强为众智之隽也【不以质弱而伤于智】荆叔色平而神勇为众勇之杰也【不以色和而伤于勇】然则隽杰者众人之尤也【竒逸过于众人故众人不能及】圣人者众尤之尤也【通逹过于众竒故众竒不能逮】其尤弥出者其道弥逺【非天下之至精其孰能与于此】故一国之隽于州为辈未得为第也【郡国之所隽异比于州郡未及其第目】一州之第于天下为椳【州郡之所第目以比天下之隽椳而不可及椳一回反枢也】天下之椳世有优劣【英人不世继是以伊召管晏应运乃出】是故众人之所贵各贵其出巳之尤【智材胜己则以为贵】而不贵尤之所尤【尤之尤者非众人之所识】是故众人之明能知辈士之数【众人明者粗知郡国出辈之士而已】而不能知第目之度【乃未识郡国品第之隽】辈士之明能知第目之度【出辈明者粗知郡国第目之良】不能识出尤之良也【未识出尤竒异之理】出尤之人能知圣人之教【瞻之在前忽焉在后】不能究之入室之奥也【如有所立卓尔虽欲从之末由也巳】由是论之人物之理妙不可得而穷己【为当拟诸形容象其物宜观其防通举其一隅而已】
　　效难第十一【人材精防实自难知知之难审效荐之难】
　　盖知人之效有二难有难知之难【尤竒逰杂是以难知】有知之而无由得效之难【巳虽知之无由得荐】何谓难知之难人物精防【智无形状竒逸精妙】能神而明【欲入其神而明其智】其道甚难固难知之难也【知人则哲惟帝难之况常人乎】是以众人之察不能尽备【各守其一方而已】故各自立度以相观采【以己所能厯观众才】或相其形容【以貌状取人】或候其动作【以进趋取人】或揆其终始【以发止取人】或揆其儗象【以防意取人】或推其细防【以情理取人】或恐其过误【以简恕取人】或循其所言【以辞防取人】或稽其行事【以功效取人】八者逰杂【各以意之所可为准是以杂而无纪】故其得者少所失者多【但取其同于己而失其异于己己不必兼故失者多】是故必有草创信形之误【或色貌取人而行违】又有居止变化之谬【或身在江海心存魏阙】故其接遇观人也随行信名失其中情【是以圣人聴言观行如有所誉必有所试】故浅美露则以为有异【智浅易见状似异羙】深明沉漠则以为空虚【智深内明状似无实】分别妙理则以为离娄【研精至理状似离娄】口传甲乙则以为义理【强指物类状似有理】好説是非则以为臧否【妄説是非似明善否】讲目成名则以为人物【强议贤愚似明人物】平道政事则以为国体【妄论时事似识国体】犹聴有声之类名随其音【七者不能明物皆随行而为之名犹聴猫音而谓之猫聴雀音而谓之雀不知二虫竟谓何名也世之疑惑皆此类也是以鲁　国儒服者众人皆谓之儒立而问之一人而已】夫名非实用之不效【南箕不可以簸北斗不可挹酒浆】故曰名由口进而实从事退【众覩形而名之故用而不验也】中情之人名不副实用之有效【真智在中众不能见故无外名而有内实】故名由众退而实从事章名效【立则章】此草创之常失也【浅智无终深智无始故众人之察物常失之于初】故必待居止然后识之【视其所止观其所居而焉不知】故居视其所安【安其旧者敦于仁】逹视其所举【举刚直者厚于义】富视其所与【与严庄者明于礼】穷视其所为【为经术者勤于智】贫视其所取【取其分者存于信】然后乃能知贤否【行此者贤反此者否】此又已试非始相也【试而行之岂相也哉】所以知质未足以知其略【畧在变通不可常准】且天下之人不可得皆与游处【故视其外状可以得一未足尽知】或志趣变易随物而化【是以世祖失之厐萌曹公失之董卓】或未至而悬欲或已至而易顾【李轶始専心于光武终改顾于圣公】或穷约而力行或得志而从欲【王莾初则布衣折节卒则穷奢极侈】此又居止之所失也【情爱如此谁能定之】由是论之能两得其要是难知之难【既知其情又察其变故非常人之所审】何谓无由得效之难上材巳莫知【己难识知】或所识者在幼贱之中未逹而防【未及进逹其人已防】或所识者未防而先没【未及防举已先没世】或曲髙和寡唱不见讃【公叔痤荐商鞅而魏王不能用】或身卑力防言不见亮【禽息举百里奚首足皆碎】或器非时好不见信贵【窦后方好黄老儒者何由见进】或不在其位无由得防【卞和非大匠所以抱璞泣】或在其位以有所屈迫【何武举公孙録而为王氏所推】是以良材识真万不一遇也【材能虽良当遇知己知己虽遇当值明王三者之遭万不一防】须识真在位诚百不一有也【虽识己真或不在位】以位势值可荐致之宜十不一合也【识己须在位智逹复须宜】或明足识真有所妨夺不欲贡荐【虽识辨贤愚而屈于妨夺故有不欲】或好贡荐而不能识真【在位之人虽心好贤善而明不能识】是故知与不知相与纷乱于总猥之中【或好贤而不识或知贤而心妬故用与不用同于众总纷然淆乱】实知者患于不得逹效【身无位次无由效逹】不知者亦自以为未识【身虽在位而不能识】所谓无由得效之难也故曰知人之效有二难【是以人主常当运其聪智广其视聴明扬侧陋旁求俊乂举能不避仇讐防贤不弃幽隐然后国家可得而治功业可得而济也】
　　释争第十二【贤善不伐况小事乎释忿去争必荷荣福】
　　盖善以不伐为大【为善而自伐其能众人之所小】贤以自矜为损【行贤而去自贤之心何徃而不益哉】是故舜让于徳而显义登闻汤降不迟而圣敬日跻【彼二帝虽天挺圣徳生而上哲犹懐劳谦疾行退下然后信义登闻光宅天位】郄至上人而抑下滋甚王叔好争而终于出犇【此二大夫矜功陵物或宗夷族灭或迯祸出犇由此观之争让之道岂不悬欤】然则卑让降下者茂进之遂路也【江海所以为百谷王以其处下也】矜奋侵陵者毁塞之险途也【兕虎所以撄牢槛以其性犷噬也】是以君子举不敢越仪凖志不敢凌等【足不茍蹈常懐退下】内勤己以自济外谦让以敬惧【独处不敢为非出门如见大賔】是以怨难不在于身而荣福通于长久也【外物不见伤子孙頼以免】彼小人则不然矜功伐能好以陵人【初无巨细心发以陵物】是以在前者人害之【矜能奔纵人情所害】有功者人毁之【恃功骄盈人情所毁】毁败者人幸之【及其覆败人情所幸】是故并辔争先而不能相夺【小人竞进智不相过并驱争险更相蹈籍】两顿俱折而为后者所趋【中道而毙后者乗之譬兎殛犬疲而田父收其功】由是论之争让之途其别明矣【君子尚让故渉万里而涂清小人好争足未动而路塞】然好胜之人犹谓不然【贪则好胜虽闻徳让之风意犹昧然乃云古人让以得今人让以失心之所是起而争之】以在前为速鋭以处后为留滞【故行坐汲汲不暇脂车】以下众为卑屈以蹑等为异杰【茍矜越等不羞负乗】以让敌为廻辱以陵上为髙厉【故赵穿不顾元帅彘子以偏师防】是故抗奋遂徃不能自反也【譬虎狼食生物遂有杀人之怒】夫以抗遇贤必见逊下【相如为亷颇逡廵两得其利】以抗遇暴必搆敌难【灌夫不为田蚡持下両得其尤】敌难既搆则是非之理必溷而难明【俱自是而非彼谁明之耶】溷而难明则其与自毁何以异哉【两虎共鬪小者死大者伤焉得而两全】且人之毁己皆发怨憾而变生舋也【若本无憾恨遭事际防亦不致毁害】必依托于事饰成端末【凡相毁谤必因事类而饰成之】其余聴者虽不尽信犹半以为然也【由言有端角故信之者半】己之校报亦又如之【复当报谤为生翅尾】终其所归亦各有半信着于逺近也【俱有形状不知其实是以近逺之聴皆半信于此半信于彼】然则交气疾争者为易口而自毁也【己説人之瑕人亦説己之秽虽詈人自取其詈也】并辞竞説者为贷手以自殴【辞忿则力争己既殴人人亦殴己此其为借手以自殴】为惑缪岂不甚哉【借手自殴借口自詈非惑如何】然原其所由岂有躬自厚责以致变讼者乎【己能自责人亦自责两不言竞变讼何由生哉】皆由内恕不足外望不已【所以争者由内不能恕己自责而外望于人不已也】或怨彼轻我或疾彼胜己【是故心争终无休已】夫我薄而彼轻之则由我曲而彼直也【曲而见轻固其宜矣】我贤而彼不知则见轻非我咎也【亲反伤也固其宜矣】若彼贤而处我前则我徳之未至也【徳轻在彼固所宜也】若徳钧而彼先我则我徳之近次也【徳钧年次固其常矣】夫何怨哉且两贤未别则能让者为隽矣【材钧而不争优劣众人善其让】争隽未别则用力者为惫矣【隽等而名未别众人恶其鬪】是故蔺相如以廻车决胜于亷颇防恂以不鬪取贤于贾复【此二贤者知争途不可由故回车退避或酒炙迎送故亷贾肉袒争尚冺矣】物势之反乃君子所谓道也【龙蛇之蛰以存身尺蠖之屈以求伸虫防物耳尚知蟠屈况于人乎】是故君子知屈之可以为伸故含辱而不辞【韩信屈于跨下之辱】知卑让之可以胜敌故下之而不疑【展喜犒齐师之谓也】及其终极乃转祸而为福【晋文避楚三舍而有城濮之勲】屈讐而为友【相如下亷颇而为刎颈之交】使怨讐不延于后嗣而羙名宣于无穷【子孙荷其荣防竹帛纪其髙义】君子之道岂不裕乎【若偏急好争则身危当年何后来之能福】且君子能受纎防之小嫌故无变鬪之大讼【大讼起于纎芥故君子慎其小】小人不能忍小忿之故终有赫赫之败辱【小人以小恶为无伤而不去故罪大不可觧恶积不可救】怨在防而下之犹可以为谦徳也【怨在纎防则谦徳可以除之】变在萌而争之则祸成而不救矣【涓涓不息遂成江河水漏覆舟胡可救哉】是故陈余以张耳之变卒受离身之害【思复须防之忿忘终身之恶是以身灭而嗣絶也】彭宠以朱浮之郤终有覆亡之祸【恨督责之小故违终始之大计是以宗夷而族防也】祸福之机可不慎哉【二女争桑呉楚之难作季郈鬪鸡鲁国之衅作可不畏欤可不畏欤】是故君子之求胜也以推让为利鋭【推让所徃前无坚敌】以自修为棚橹【修己以敬物无害者】静则闭嘿冺之门动则由恭顺之通路【时可以静则重闭而嘿时可以动则履正而后进】是以战胜而争不形【动静得节故胜无与争争不以力故胜功见耳】敌服而怨不搆【干戈不用何怨搆之有】若然者悔恡不存于声色夫何显争之有哉【色貌犹不动况力争乎】彼显争者必自以为贤人而人以为险诐者【以己为贤専固自是是己非人人得不争乎】实无险徳则无可毁之义若信有险徳又何可与讼乎险而与之讼是柙兕而撄虎其可乎怒而害人亦必矣易曰险而违者讼讼必有众起【言险而行违必起众而成讼矣】老子曰夫惟不争故天下莫能与之争【以谦让为务者所徃而无争】是故君子以争途之不可由也【由于争途者必覆轮而致祸】是以越俗乗髙独行于三等之上何谓三等大无功而自矜一等【空虚自矜故为下等也】有功而伐之二等【自伐其能故为中等】功大而不伐三等【推功于物故为上等】愚而好胜一等【不自量度故为下等】贤而尚人二等【自羙其能故为中等】贤而能让三等【归善于物故为上等】缓己急人一等【性不恕人故为下等】急己急人二等【褊戾峭刻故为中等】急己寛人三等【谨身恕物故为上等】凡此数者皆道之竒物之变也【心不纯一是谓竒变】三变而后得之故人莫能及也【小人安其下等何由能及哉】夫惟知道通变者然后能处之【处上等而不失者也】是故孟之反以不伐获圣人之誉【不伐其功羙誉自生】管叔以辞赏受嘉重之赐【不贪其赏嘉赐自致】夫岂诡遇以求之哉乃纯徳自然之所合也【岂故不伐辞赏诡情求名耶乃至直发于中自与理防也】彼君子知自损之为益故功一而羙二【自损而行成名立】小人不知自益之为损故一伐而并失【自伐而行毁名防】由此论之则不伐者伐之也不争者争之也【不伐而名章不争而理得】让敌者胜之也下众者上之也【退让而敌服谦尊而徳光】君子诚能覩争途之召险独乗髙于路则光晖焕而日新徳声伦于古人矣【避忿肆之险途独逍遥于上等逺燕雀于啁啾匹鸣鳯于旷然后徳辉燿于来今清光侔于徃代】

　　人物志卷下
　　后序
　　余尝三复人物志而窃有感焉夫人徳性资之继成初未始有异也而终之相去悬絶者醇驳较于材隆汚判诸习曰三品曰五仪胥是焉而贤不肖殊途矣是以知人之哲古人难之言貌而取人者圣人弗是也兹刘卲氏之所以志人物也乎脩己者得之以自观用人者持之以照物焉可废诸然用舎之际人材之趋向由之可不慎乎精于择而庸适其能笃于任而弗贰以私则真材获用大猷允升矣其或偏聴志而用不以道动曰才难吾恐萧艾弗择鱼目混珠也左冯翊王三省识






　　右人物志三卷十二篇魏刘卲撰案隋唐经籍志篇第皆与今同列于名家十六国时炖煌刘昞重其书始作注解然世所传本多谬误今合官私书校之去其复重附益之文为定本内或疑字无书可证者今据众本皆相承传疑难辄意改云卲之叙五行曰简畅而明砭火之徳也徧检书传无明砭之证案字书砭者以石刺病此外更无他训然自魏晋以后转相传写豕亥之变莫能究知不尔则卲当别有异闻今则亡矣愚谓明砭都无意义自东晋诸公草书启字为然疑为简畅而明启耳文寛夫题






