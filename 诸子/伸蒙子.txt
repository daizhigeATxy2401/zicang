伸蒙子 唐 林慎思撰

　　伸蒙子三卷，唐林慎思撰。前有慎思自序，曰旧着儒范七篇，辞艰理僻，不为时人所知，复研精殚思，一旦斋沐祷心灵，是宵梦有异焉，明日召蓍祝之得蒙之观，曰伸蒙入觏通明之象也，因自号伸蒙子。又曰：尝与二三子辨论兴亾敷陈古今，编成上中下三卷，槐里辨三卷，象三才叙天地人之事；泽国纪三篇，象三才叙君臣人之事［案唐人避太宗讳故以君臣民为君臣人］；时喻二篇，象二教叙文武之事。今观其书，上卷设为干禄先生、知道先生、求己先生问答，中卷设为弘文先生、如愚子、卢乳子问答，下卷则自抒己说。惟上卷喻时一篇，释仲尼小天下之义，词不近理，其余皆持论醇正，非唐时天隠无能诸子所可彷佛。崇文总目列之儒家，葢为不忝。惟其所列六人之名，书干禄为干禄（二字山首）书知道为知道（二字水旁）书求己为求己（二字石旁）书弘文为弘文（二字弓戊、甲文）书如愚为如愚（二字耒旁）书卢乳为卢乳（二字瓦旁），而各注所以增改偏旁之故，皆怪而近妄，是则好竒之过矣。

　　伸蒙子原序

　　予沽名未售，退栖槐里，旧着儒范七篇，辞艰理僻，不为时人所知，复研精覃思，一旦斋沐祷心灵，是宵梦有异焉。明日召蓍祝之，得蒙之观，曰：伸蒙入观通明之象也，因感而有所述焉。自号伸蒙子，尝与二三子辩论兴亡，敷陈古今也。或引事以眀理，或摛才以润词，録近万言，编成上中下三卷。上卷槐里辩三篇，象三才叙天地人之事；中卷泽国纪三篇，象三辰叙君臣人之事；下卷时喻二篇，象二教叙文武之事焉。予所学周公仲尼之道，所言尧舜禹汤文武之行事也，如有用我者，吾言其施，吾学其行乎。扬雄谓后世有扬子云当知吾太蒙，安知后世不有林虔中者出吾言迂乎哉。大唐咸通六年二月四日长乐林慎思虔中自序。

　　伸蒙子卷上唐林慎思撰

　　槐里辨三篇

　　上篇凡五章

　　彰变［赏罚喻妖祥兴衰喻良暴］

　　干禄（二字本作山首，后皆如提要）先生问王道兴衰由天之厯数有诸伸蒙子曰非天也人也曰星有妖祥天所示也不使妖见唐虞祥呈幽厉岂非天职兴衰不乱亦妖祥均耶曰里有良吏暴吏损益于民也不由牧政之心焉然则政之不乱也不使罚及忠信赏归苛酷矣是赏罚均于政也而良暴岂由于政哉是兴衰系乎君人犹良暴系乎里吏则天示妖祥頋非均于赏罚邪岂使妖见唐虞祥呈幽厉欤则知化妖祥者由乎天变兴衰者由乎人故曰非天也人也

　　辩治［治大易治小难］

　　干禄先生曰治千乗之国与十室之邑孰难伸蒙子曰国易曰何以然哉曰治大以智治小以力智役众人力穷一身然则劳众孰与劳己之难乎夫工于材也有绳墨焉有斧斤焉绳墨以智也斧斤以力也布绳墨岂不易于运斧斤之劳乎矧绳墨误犹可移斤斧误其可移哉治国施教令非布绳墨邪治邑承教令非运斤斧邪则治国孰与于治邑之劳乎

　　喻民［古今化民难易］

　　干禄先生曰古民难化于今民乎伸蒙子曰今人易化曰古民性朴今民性诈安得诈易于朴邪曰朴止也诈流也止犹土也流犹水也水可决使东西乎土可决使东西乎且婴儿未有知也性无朴乎丱儿已有知也性无诈乎圣人养天下之民犹养儿也则古民婴然未有知也今民丱然已有知也化已有知孰与化未有知之难乎

　　演喻

　　干禄先生曰子谓今民易化何唐尧独彰于古邪伸蒙子曰吾所谓古民难化性犹土也土不移移则硗埆生矣今民易化性犹水也水可导导则其源清矣是以古之民虽唐尧在上终不能化顽嚚使有知今之民有尧之化孰有顽嚚之难化乎故曰今民易化也

　　较功

　　干禄先生曰吾闻昔者嬴噬六国刘剪一项较其功孰难伸蒙子曰嬴难曰六国误于仪秦之辨嬴因其敝而取之奚其难曰吾闻秦原有鹿猎师不能获焉一旦猛虎杀而弃之然后猎师争而取之矣且杀之者生鹿也争之者死鹿也嬴噬六国是虎杀生鹿刘剪一项是猎师争死鹿也与其得死鹿于刘孰若得生鹿于嬴之难乎然嬴不二世而刘四百年得生鹿之虎又孰如得死鹿之猎师乎

　　中篇凡四章

　　演圣

　　知道先生问仲尼不得封楚不患无土乎伸蒙子曰仲尼得于楚不为有土失于楚不为无土何则鳅居之水鲲不可止也莺巢之林鹏不可栖也故仲尼无土于一时有土于万代也且生遇无道则天下犹小不容仲尼也矧一楚国何益乎苟生遇有道则陋巷非隘可封仲尼也虽百楚国何及乎所以仲尼之道髙大无穷焉亘万代而乃容非一时之能容矣苟以一时封楚是鲲止鳅水鹏栖莺林既莫能容也孰为有土乎所以亘万代而乃容果遇有道而封也孰为无土乎故儒行曰儒有不祈土地立礼义以为土地则知仲尼不得封楚不患无土明矣

　　喻时

　　知道先生曰仲尼登泰山小天下其然乎伸蒙子曰然曰天覆无穷恶谓小邪曰以时观之而小也夫越巨川遇昏暝之时望十里之岸如在数步之中是岂川之隘乎盖昏暝观之而然也仲尼生于周末厯聘七十国莫能容者非天下昏暝乎天下昏暝观之而小不亦宜哉若使仲尼生于陶唐之代则君如日也天下皆昼也天下恶得而小哉故曰以时观之而小矣

　　全明

　　知道先生曰吾闻仲尼日月也伐木于宋削迹于卫有损于明乎伸蒙子曰何损哉夫盗者习于昏黒也见明则恶之盖不利其盗矣宋卫是习昏黒者也见仲尼则恶之盖不利宋卫之盗矣盗自盗也日月仲尼何损哉曰厯聘无用于天下有损于明乎曰何损哉夫人之寐也见明则避之所以不用日月也是时天下诸侯皆寐见仲尼则避之所以不用仲尼矣寐自寐也日月仲尼何损之有

　　迁善

　　知道先生曰吾闻伊尹放太甲于桐宫有诸伸蒙子曰于书有之曰臣放君忠乎曰太甲始立不肖伊尹放之可也曰桀纣不肖龙逢比干恶不放欤曰桀纣大不肖也安能放哉曰吾闻狸能捕鼠不能捕狗则伊尹其捕鼠邪伸蒙子莞尔而笑曰先生闻良马有害人者乎良御必能维絷以驯伏其性也闻猛虎有噉人者乎武士安能囚拘以驯伏其性邪太甲不肖犹良马也伊尹则可维絷以迁于善也桀纣不肖犹猛虎也龙逢比干岂可囚拘以迁于善乎知道先生释然曰诚哉吾子可谓知言矣

　　下篇凡五章

　　明化［随其才性而化］

　　求已先生问人之善恶能化而迁乎伸蒙子曰迁矣曰性有刚柔天然也犹火可迁于水邪曰善不在柔恶不在刚也火能炮燔亦能为灾水能润泽亦能为沴及其迁也化灾为炮燔化沴为润泽岂在化火为水乎人之善恶随化而迁也必能反善为恶反恶为善矣孟母正己以化于孟轲及其迁也非反恶为善邪齐桓大功而化于竖刁及其迁也非反善为恶邪所谓人之善恶随化而迁不亦明乎

　　广贤

　　求已先生曰周公吐哺以急贤然未闻贤肖周公何为急邪伸蒙子曰周公以急贤之心要四方之心不在肖周公而急之也若必肖周公而方急之则无贤可急何以要四方之心乎夫贾者积金市物闻鬻者之声则必跃然而近之虽物不合贾者亦偿金而取焉所以不阻四方之物也不阻四方之物则四方之心向焉周公设礼以待士闻有士之名则必欣然而迎之虽士不及周公亦下礼而接焉所以不阻四方之士也不阻四方之士则四方之心归焉则知急贤之心要四方之心也岂有肖周公而后急之邪

　　较仁

　　求已先生曰善治天下与善治国者其语大则曰尧仁如天周徳至矣然稽其勤治之心昌及于勋邪伸蒙子曰论其位则勋崇较其仁则昌至先生冁然曰昌民得及勋民之乐邪曰勋民虽乐不及昌民喜也曰噫昌之时辛方纵毒天下之民皆罹其苦遇昌徳化犹酷父之子其伯叔私抚焉当是时幸其偷生亦忧且惧矣宁谓喜邪勋之时水不为沴天下之民皆忘其咨又遇勋仁化犹沃壤之苗而甘泽复加焉当是时生意滋茂泰且乐矣寜无喜邪曰先生闻齐相养士三千乎闻晋臣饭桑下饿人乎饿困而得食与食厌而得鱼孰急乎五帝之民以时治为常遇勋之仁岂非食厌而得鱼欤商末之民以时乱为常遇昌之徳岂非饿困而得食欤故谓勋民虽乐不及昌民喜也亦明矣

　　持危

　　求已先生曰四皓遁迹避时名髙后代酌其傲君而处私赂而出非罪人邪伸蒙子曰正天下也何罪之有曰徇吕氏以矫髙祖是蹑邪径而背直道何反谓正哉曰用邪扶正也且大厦之欹也必欹其木以扶之然后正矣方髙祖欲废嫡立庶太子势摇羣臣心动是时天下政柄将失所持四皓心是危急可以正之恶能忍其危哉所以徇吕后谋从孝恵出是谓用邪扶正不甚至欤苟为不然则从其废嫡立庶戚氏得以惑乱一人侮蔑万枢欲汉室不危难矣又安得传其后嗣哉则知四皓始而处者非傲君也辞天爵也终而出者非私贿也正天下也

　　利用

　　求已先生曰治民之用恩刑恩刑之利孰最伸蒙子曰刑最曰刑施而民怨其利邪恩施而民悦其不利邪曰恩施于民民既民矣刑施于民民不民矣且民既民恩不加民自化也民不民刑不加民谁御哉譬处家而治羣下焉下之良者虽恩赏不至且未失于良矣下之恶者苟刑责不及孰可制其恶哉是知治民用刑为最

　　［干禄：本注槐里有干禄先生始隠髙山独懐古节不徇时态尝语人曰吾逢有道则出无道则隠今遇昭代吾不能违遂出以干禄为字然而栖迟法度进退容仪未尝忘山故字从山

　　知道：本注槐里有知道先生自谓进退有时吾不妄动是以自谓知道盖有乐水之癖凡居处视听以泉源池沼为乐故字从水表徳也

　　求已：本注槐里有求已先生陋巷固穷学道无倦尝曰莫邪器成不磨砺其刃安能剸犀截鐡君子晦迹不磨砺其道安能显扬故号求已先生字从石］



　　伸蒙子卷中唐林慎思撰

　　泽国纪三篇

　　上篇凡五章

　　辩刑

　　弘文先生曰有道之君刑孰峻于无道之君乎伸蒙子曰有道之君刑峻曰何不闻尧舜暴虐桀纣寛仁乎曰水火不暴于虎狼也然水火之为峻也必能滔涌天地焚燎山川而人不蹈也狼虎之为峻也止于呀风吼雾噬兽啖人矣岂及水火之大欤所以水火仁于人而人頼之不见其峻也狼虎害于人而人畏之故见其峻也有道之君犹水火然无道之君犹狼虎然狼虎不及水火之大岂不明乎

　　合天

　　弘文先生曰秦人焚书坑儒以愚黔首意其帝万世矣而亡不旋踵何邪伸蒙子曰天亡之也吾闻顺天者存逆天者亡天生羲农黄帝尧舜为道之宗又生禹汤文武周公孔子为道之主其言式万代其政训百王譬日月不可揜山川不可迁也秦人姗笑先王絶弃礼法悉举而燔之使天下之人横目蚩蚩无知识无防节是日月晦蚀山川崩裂天怒人怨有灭亡之形而人不知也一夫呼七庙堕秦焚书是自焚矣秦坑儒是自坑矣世未有合天而亡逆天而存者也故曰秦之亡天也

　　去乱

　　弘文先生曰秦并仁义鞭笞天下为后代所丑何其烈欤伸蒙子曰天俾秦然所以甚其罪而去天下之乱也当六国相强二周皆弱此时已亡仁义唯尚战争故天下大乱不一其主也天俾秦并而一之又不能守故天下复一于汉所以去天下之乱也曰秦曷不尚仁义以守之欤曰仁义者秦人之所讳也秦以山西之习起而驰驱中原惟知干戈弓矢之为利也恶识仁义哉天厌六国之乱而使秦并之天又厌秦之乱而汉得之南方有蚖纵毒于路而里人惟养鸩以吞之秦之亡六国是鸩之吞蚖也北方有虎食人与兽武士设槛以杀之秦之自亡是虎之投槛也安有乱而不亡乎故曰天之俾秦然所以甚其罪而去天下之乱也

　　镜旨

　　弘文先生曰秦有寳镜照人肝胆能使左右前后蓄不廉不忠之心者于是镜皆有不隠若使后代帝王有是镜也则不廉不忠之人得肆于前后左右邪伸蒙子曰不然是镜凶镜也于秦为不忠甚矣斯由之父子髙乐之翁壻裒凶鞠顽懐谖饰诈朝夕出入于宫庭之内其为不廉不忠孰甚焉而是镜曽不能照其奸伪之一毫则是凶镜也又何以取于后代乎秦尚法律焚诗书肆虐于人上危亡之不暇矣况乎贼盗阻山义兵四起天下族谋以亡秦而是镜且不能照之其为不忠莫甚焉秦负镜哉镜负秦哉

　　鉴旨

　　弘文先生曰三代衰亡垂鉴千古何后代有踵其亡哉伸蒙子曰三代之季鉴于有道不鉴于无道也且居起欲奢鉴之而反俭威刑于暴鉴之而反仁畋逰欲纵鉴之而反礼声色欲荒鉴之而反徳是犹鉴治国之政而成有道之基矣反是犹盗贼之类昼观刑戮于市暮行诛刼于衢岂刑戮能使之鉴邪盖盗贼之心不可移也虽知夕必祸身而朝且杀人矣是谓三代之季鉴于有道不鉴于无道也

　　中篇凡三章

　　演忠

　　如愚子曰比干何如臣乎伸蒙子曰忠也曰比干谏不止致辛有否贤之罪名落千古而为后代之所丑斯实陷君于不义恶为忠乎曰辛为君涂炭生民是时天下之心皆欲亡商兴周盖商之朝犹有贤人贤人存则商不亡商未亡为天下僇是以比干知存无益故力谏以就死恶不为忠乎曰知存无益胡不逃去逃去则商无贤人无贤人则辛自亡矣恶有剖贤人之罪为千古丑欤曰苟使逃去则无忠臣死谏之名垂于后代也且比干非不知辛祸胎已长势不可止盖不忍不止则竭忠谏之谏之不听亦欲垂明镜于后代则辛有剖贤人之罪得无鉴戒于后代邪是以比干之忠不独忠于一时而亦忠于后代矣

　　明谏

　　如愚子曰夷齐谏周武欲存商纣其为义乎伸蒙子曰然曰商纣肆汤火之威下民罹煎熬之痛周武不忍而伐之是时天下咸欲速兵救世何夷齐独谏周武之伐存商纣之暴而为义乎曰夷齐之谏不独吐一时之忠抑垂千古之戒也且人皆曰纣可伐也独夷齐不以为然者其意不亦深乎故谏不贵纳于一时之周武而贵纳于后代之诸侯不贵存于一时之商纣而贵存于后代之王室知后代王室必有肖商纣之暴后代诸侯必有习周武之志故损身讽谏用讥后代伐君者恐中损身之讥无生易国之志此非夷齐之意深乎若谓止周武纵商纣为心是不能立昭代之谋救下民之难而遁迹饿死真曰愚矣后圣曷称为贤哉盖立谋救难不乏其臣所以去之将持终身之仁用全讽谏之道故有知者谓之仁义不其然乎迨后幽厉有商纣之暴不为诸侯易其国是恐中损身之讥也故得周室不翅于卜数非由夷齐忠谏所致哉如愚子释然曰夷齐之意深矣有效夷齐者惟知慕夷齐去周之名岂知懐夷齐全周之义乎

　　辩惑

　　如愚子曰吾闻君子不惑小人多惑有诸伸蒙子曰人无不惑盖君子知其所惑而不惑矣小人不知其所惑而惑矣曰吾闻古之帝王蓄货财淫酒色未有不亡国丧身矣所以桀纣幽厉皆由是也矧臣民士庶由是而亡家丧身多矣得不为惑欤曰是不知其所惑矣而惑遂至丧亡焉设使君如尧舜臣如夷齐士如颜闵前设糟邱酒池之乐后陈鹿台铜山之货左右列妲己褒姒之容安能乱尧舜之徳污夷齐之风染颜闵之行而至丧亡乎如愚子崛然寤曰诚哉人无不惑在知与不知耳

　　下篇凡二章

　　分贤

　　卢乳子曰陶朱公何如父乎伸蒙子曰贤也曰中男杀人不命长男持金如楚诚知其无用之矣然而长男竟将以行曽无教训之言迨及其反则笑曰吾必知杀其弟矣是事往后言恶得贤邪曰人性勇怯非教导能移也且雷霆倐闪声腾百里则勇者神不摇怯者眼先慓当是时也人非神之不欲摇如其怯何陶朱公知长男恡弃财之性不可移也所以不命其行及其行也岂可敎导以移其恡哉曰然则安得不夺其行邪曰苟夺其行则先见自杀其子也先自杀其子之名则不见弃财之性又安能明陶朱公不命其子之心乎所以陶朱公之贤由是而分矣

　　彰明

　　卢乳子曰吾闻子夏哭子丧明有诸伸蒙子曰丧明而明益彰矣曰丧而益彰何如曰子夏之道全于四科垂于千古而哭其子丧其明书于礼曰吾过矣则千古之人共见之孰不以子夏哭子丧明而鉴哉能正天下之为人父者乎所以丧明明于古人非明益彰邪

　　［弘文：本注泽国有弘文先生当时兵冦入皆负戈甲独子嗜文或曰方事甲戈安用弘文对曰吾以弘文为甲戈故字从戈甲

　　如愚：本注泽国有如愚子生于田家家本农业独子舍农而务学慕颜渊徳行遂名如愚亲族讥其忘本乃曰吾张耒耜于教学有无可待矣故名字从耒文也

　　卢乳：本注泽国有卢乳子家居山中慕黄老方外之术炼形息气恬淡无为师仙人卢乳修真之法而又自隠于陶故字皆从瓦］


　　伸蒙子卷下唐林慎思撰

　　时喻二篇

　　上篇凡八章

　　明性

　　韶夏之声人非不知可敬而不能嗜也郑卫之声人非不知可去而不能舍也何哉可敬者礼节也礼则难行故人不能嗜矣可去者非礼也非礼易惑故人不能舍矣是以演先王之教不得人之乐者教难行也吐倡优之辞皆得人之喜者辞易惑也恶有圣徒能乗其心者后易惑而难行哉

　　刺奢

　　一树之花人争盼焉一株之棘人争忌焉且人皆爱花之鲜妍不知鲜妍能诱人为骄奢之患矣人皆忌棘之伤害不知伤害能诫人行正直之路矣呜呼骄奢事极则花为祸人之根者也正直路存则棘为利人之本者也而人不知忌于花而忌于棘噫其惑人也久矣

　　显防

　　居暗室而望明庭者虽隔帘幙而妍丑亦辨矣居明庭而视暗室者虽去帘幙而美恶不分矣故君子居其显进退不违规矩也脱有一失则庸昧者皆见而噪矣小人处其昧动作皆为非僻也曽无一是虽尊显者谁见而诛是以古之圣贤立道光显为后代所瞻瞩使无一失者得不由防其噪之邪

　　伺难

　　舟行防覆溺之患伺无风波则越重溟如池沼矣车行防卤掠之患伺无冦盗则踰修岭如康荘矣君子行其道则先防恶人伺其善则交之岂知有行善而蓄恶者难伺甚于风波冦盗乎及中路罹其谤谮则何啻于舟车之遇溺掠邪

　　治难

　　习幻惑之徒蓄其异术每一呼吸皆能变寒为暑变正为非矣习焚炼之徒蓄其神方每一施用皆能变石为金变土为银矣然外物荣枯贵贱犹能变之而已身荣枯贵贱不能变之何邪信知治外物之易而治己身之难也今有人行文行忠信之道能言于人而不能行于己与夫习幻惑焚炼之徒何如是知巧妇之手不能饰丑为容壮夫之力不能拔贱为贵

　　审类

　　负樵蘓者日跨崇巅不吿吾劳矣乗麒骥者一渉修途则吾倦矣非负樵者不劳而不告吿之无听于人焉乗马者一倦而吁则吁有闻于人焉是以处上位者不见下民之艰一有不快其心者则吁闻于天下矣噫岂知下民终日劳心而无吿于上乎

　　远化

　　日月之照孰曰偏邪而瞽者不被日月矣雷霆之震孰曰隐邪而聩者不戴雷霆矣圣人以恩信临人岂得昧于天下乎盖习叛者瞽于恩信也刑法示人岂得黙于天下乎盖习盗者聩于刑法也呜呼恩信非不博刑法非不大而叛民盗吏瞽聩于下岂恩信刑法能化乎

　　讥惑

　　丝虫常丝也绊人之身孰曰喜邪枭鸟常舌也鸣人之面孰曰怪邪以其为喜未闻归福于乱以其为怪未闻降祸于徳是岂虫鸟之动有征邪盖为小人观听不能无惑耳则知妖容露于人人皆爱也岂知绊人之心为疾乎嗔语示于人人皆恶也岂知鸣人之过为诫乎

　　下篇凡八章

　　由天

　　赵女有巧饰容者越女见之谓倾国之态难移矣岂知习之而反自胜邪郢人有善调歌者巴人闻之谓贯珠之音可夺矣岂知习之而反不及邪且颜容喉舌天然也妍丑清浊岂有同乎盖以齐庄运动不得无师矣仲尼昔师于老氏也后设其教则大于老氏焉是师其齐庄也妍丑岂由于老氏乎韩非李斯昔师于荀卿也后行其道则反于荀卿焉是师其运动也清浊岂由于荀卿乎若使人有能否可褒责其师也则妍丑清浊亦可移于人不由天矣

　　警惑

　　投数争输赢一有胜之者则呵而怒矣卜声伺凶吉一有不善者则栗而惧矣投之卜之皆我为也而数与声岂有情于我乎夫区区于名利之途者朝出暮入投一章卜一句宜为人所知矣及其不知也则或愤或戚焉噫殊不知自为之也岂知知道之人而无愤无戚邪

　　辨功

　　佣治粟者虽役力求精曾不得其尝焉佣治膳者虽不劳力自精亦先得其尝焉矧治粟功至仅免于诛也治膳功至又加其赏焉何则治粟犹四方外臣也治膳犹左右内臣也外不及内而然也噫使眀目达聪鉴难易于内外而赏罚岂有谬加者乎

　　慎名

　　终身为善而善未必闻卒有一恶归之则为善之名败矣终身为恶而恶不可揜卒有一善归之则为恶之名弭矣鲧之职非不专也一旦功不至反戾其职矣管仲之谋非不僭也一旦功既霸反髙其谋也呜呼服玩之器重于千金也忽壊则弃粪壤焉稗草之丛蔓于茸兰也忽食则同糓粟焉

　　指常

　　啖官之膳以膳为常虽迭岁饭之而心无荷焉啖人之馔以馔为异虽一旦饭之而心长感焉人在治代则以聚乐为常也迭岁受唐虞之化孰有荷乎人在乱代则以聚乐为异也一旦被汤武之徳孰无感乎嗟夫徒知感异恩于一旦岂知荷常徳于迭岁邪

　　指公

　　郡起虎狼之暴虽隔他郡闻之亦咸有惧心也地产珠玉之珍虽隔异地闻之亦咸有嗜心也一有能杀狼虎者众闻之莫不喜一有能得珠玉者众闻之莫不嫉盖杀者去众害公其利也得者夺众好私其利也且人心皆知喜公而嫉私也使能得是公去是私而与众人喜而不嫉者几人乎

　　讽失

　　设穽于路用去害焉害未及去而人过之反为害矣税金于市用化利焉利未及化而人叛之反失利矣且养其卒非捕民之冦盗邪冦盗未必由卒捕也而先尽民之父子焉条其吏非劝民之农桑邪农桑未必由吏劝也而先夺民之粟帛焉斯不亦用去害而为害化利而失利欤呜呼韩非说难嵇康养生亦几于是矣

　　书误

　　凿井于路傍用济路人之渇一有堕之者则罪凿井焉立署于河侧用榷商贾之利一有危之者则反徳立署焉然凿井至仁而反不仁立署至不仁而反仁邪所反者皆误而然也是以力仁之人苟防其误则不得其仁矣力不仁之人不防其误则不全其不仁矣呜呼吾见今为不仁但多防误者矣孰见今为仁有不防误者邪

　　

