　　钦定四库全书　　　　　子部十
　　提要
　　刍言　　　　　　　　杂家类一【杂学之属臣】等谨案刍言三卷宋崔敦礼撰敦礼家本河北南渡后与弟敦诗同登绍兴进士官至诸王宫大小学教授爱溧阳山水买田筑室居焉是编凡分三卷上卷言政中卷言行下卷言学其造文皆规橅扬雄王通颇追步古之儒家无语録鄙俚之集卷首以道徳仁义分析差等中又有诸经注为蠧道之书其防颇襍于黄老未为粹然儒者之言至其间指切事理于人情物态抉摘隠微多中窽要襍家者流七畧着録固不妨并存其説备采择焉则亦有不可尽废者尔
　　乐庵语録　　　　　　杂家类一【杂学之属臣】等谨案乐庵语録五卷宋龚昱撰昱字立道昆山人从学于李衡録衡平日讲学之语为此书乐庵者衡所居也衡为学以论语为本尝有得于洛人赵孝孙之説孝孙之父受业伊川故衡亦渊源程氏所着周易义海撮要已别着録是编阐明理学间论诗文亦有涉及二氏者如因縁地狱诸説未能粹然无疵而超悟处自非浅人所及卷末载衡本及遗事数则又有吴仁杰后序王蔺孙侨游洚周必大范成大王遂刘炜诸人跋语甚详观其抗章论事不避权贵临殁从容笃于任防真能脱然于富贵生死之际以之印证所言庶几躬行实践非空谈性命者可比仁杰后序云吾友龚君立道笃意于学从先生游者六年闻微言要指必书于防亦可谓不忘其师者矣明方鹏昆山人物志称昱蔚有文学安贫乐道乡人谓之龚山长所居曰栖间堂陆游刘过皆为赋诗云乾隆四十七年二月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀












　　钦定四库全书
　　刍言卷上　　　　　　　宋　崔敦礼　撰敦礼居山间有书三卷上卷言政中卷言行下卷言学凡三百有五篇言语简朴不知縁饰其刍荛之愚乎乃命曰刍言
　　三皇之治使民心朴故结防之政可行也五帝之治使民心一故垂裳之化可成也三王之治使民心亲故年世之长可期也三皇者粹乎道者也五帝者粹乎徳者也三王者粹乎仁义者也駮于覇杂于汉虚诞于晋浮靡于隋其使民可知矣
　　得民之劳者昌得民之忧者康得民之死者强不有逸之孰为劳之不有乐之孰为忧之不有生之孰为死之山云草莾水云鱼鳞旱暵之云烟火涔渚之云水波出于此者形于彼也至于政之应亦然善政之俗鱼鸢政之俗汤火寛政之俗舒长急政之俗短促贪政之俗焦熬惠政之俗繁惑【案惑字有讹疑当作盛】公政之俗清眀偏政之俗闇曲自然之象也君子观其俗则其政可知矣受光于隙照一隅受光于牖照北壁受光于庭戸照满室受光于天下照四方无遗物君子聼言亦眀之所入与迩聼者隙中之细者也偏聼者一牖之窥者也正聼者户庭之向也建善旌立箴木百工谏庶人谤议天下之照也所受小则所照者狭所受大则所照者博不得不择矣
　　天地不可课其生也日月不可课其明也雨露不可课其润也鬼神不可课其灵也圣人之道不可课其功也如日书焉月攷焉圣人必不得于最矣
　　野之甿有设祠以为敬者其象猛椎牛击豕犬鸡鱼菽之荐日至焉吏以竭甿力而奉无名之土木可废也殊不知鬼猛其形享吾民之酒牲吏猛其气食吾民之膏髄酒牲可继也膏髄不可复也逐吏之猛吾谓急于逐鬼之猛焉
　　医之活人方也杀人亦方也人君治天下法也乱天下亦法也方能治病不能尽天下之病遇病而不通于方杀人矣法能制变不能尽天下之变遇变而不通于法乱天下矣是故上医无方非无良方也忧用方者也圣人无定法非无善法也忧用法者也九人履其一跣焉则跣者耻九人跣其一履焉则履者不能为俗赭衣墨服舜之刑寛矣而民愈避断支体残肌肤秦之法严矣而民愈犯民非畏寛而易严也法寛则刑者少刑者少则民为耻矣法严则犯者多犯者多则民为玩矣舜之民十人而九履者也秦之民十人而九跣者也天下无常治非无常治也无常时也孰为时曰在国其次在士其次在民善善而恶恶进贤而退不肖赏一出而天下以为劝罚一出而天下以为沮时在国者矣周道衰诸侯之论屈于游谈汉治废公卿之望轻于布衣时在士者矣一夫倒戈天下化商而为周阡陌首难天下变秦而成汉时在民者矣在国立治之本也在士扶危之道也在民国非其国矣危国若实安国若虚盛世若不足衰世若有余危国若实府库溢也安国若虚损在上也盛世若不足民俭而重本也衰世若有余俗媮而纵欲也
　　节人食者食愈羙戒人饮者饮愈防禁民之欲者锢其欲者也约民之乐者重其乐者也君子不禁其欲而禁其所以欲不约其乐而约其所以乐上好利则下多盗矣上好勇则下多杀矣上好矜则下多鬭矣上好辩则下多诞矣上好智术则下多诈矣本在上不在下倡在君不在民老子曰我无欲而民自朴我好静而民自正观民之贫富善恶有证矣府库溢则民贫爵予轻则民贫文物盛则民贫技巧众则民贫礼法不立则民贫无教则民恶无信则民恶政暴则民恶吏奸则民恶征敛困则民恶君民之间至宻也不诚则踈至易也不诚则迂行者思于途居者夣于牀慈母吟于巷适子怀于荆诚心守仁则民亲于彼诚心存义则民尊于彼谓民为踈者私心间之也谓民为迂者欺心蔽之也尊卑殊贵贱异民至卑贱而不敢争者也尊逸而卑劳贵荣而贱辱民至劳辱而不敢怒者也不敢争则欲之至矣不敢怒则怨之至矣怨欲在心如物之有毒如之藏火乱之所蓄与是故圣人之治不曰不争不使敢欲不曰不怒不使可怨禄不以功爵不以徳啓民之欲者也法禁烦徭赋重贾民之怨者也
　　禾熟则获果熟则剥禾未熟而登穑者播之矣果未熟而登盘食者吐之矣是故治之固者政之熟者也俗之醇者化之熟者也功之成者虑之熟者也名之归者徳之熟者也政未熟于凝一急求治者必乱也化未熟于陶染急变俗者必骇也虑未熟于事几急图功者必沮也徳未熟于安行急知名者必辱也自私者民公之自公者民私之公之者踈私之者亲踈之者亡亲之者昌财聚于辛国并于秦私其已者也汤之祷禹之胼胝公其心者也
　　周之时其节民有制乎不蓄者祭无牲不耕者祭无盛不植者无椁不者不帛不绩者不衰故无其业而为其礼则僣后世反此不耕者羙食耕者不得甘其喉不者鲜衣者不得缝其肤田庐不知荐陈之品衾椁之具而堕游末作防祭侈于公侯吁何惮而不为末哉不放古以制之生人之衣食或防乎絶矣
　　防于郊也有司以告曰旱于某涝于某蝗于某厉于某则黜其方之神不以祭斯唐虞黜陟之意也四方之吏有残暴贪刻使其民焦熬汤火旱之烈者也流亡破荡涝之大者也椎剥肌髄蝗之毒者也户口凋耗厉之酷者也宜放防之法曰旱于某涝于某蝗于某厉于某则黜其方之吏不以赦斯得矣
　　善治天下有争治无争乱争治速治也争乱速乱也朝者争名市者争利贵者争权贱者争力乱矣名争求晦利争受薄位争处卑事争就劳治矣人日争于乱之中而不知其乱也圣人必抑之人日争于治之中而不知其治也圣人必激之爵予公名分辨之谓抑晦斯光薄斯丰卑斯尊劳斯安之谓激
　　信在言前者同言而民信之诚在令外者同令而民从之赏而不诚不劝也刑而不诚不戒也政而不诚不正也教而不诚不化也
　　古之爱民也为为我后之爱民者为为民古之为民也为已忧后之为民者为已徳沮邪曰忠毁忠曰防忠则逆耳防则逊志其始判然也逆耳者疑讦斯去之矣逊志者疑善斯进之矣进之去之而祸未见防日进焉则以习于前而不疑也谗习于进愈不靳忠习于去愈不惧乆之逊志者当进逆耳者当去云耳吴之嚭秦之髙楚之尚无极习而不知也
　　乐之用神矣乎无故而使人喜虽千金容不改无故而使人怒虽白刄色不变动以金石文以丝竹无系于休戚也约之则民忧易之则民乐厉之则民刚劲之则民肃吁其神乎先王有政以正民刑以齐民礼以节民可也无乐以行焉其或病在骨髄虽有针灸汤药将安用之
　　上好土木则山谷井陌矣上好金珠则川泽鼎镬矣上好珍禽则原野狴犴矣上好文绣则机杼桎梏矣上取其丝下致其纶上取其纶下致其綍是故古之君有好猨而林残求珠而鱼殚亦趋好之过与
　　天因春而生非作好也因秋而杀非作恶也其生之也无感其杀之也无憾眀主之治善者有赏而国无私焉天之庆赏也恶者有诛而君无与焉天之诛戮也赏者不昵徳诛者不挟怨天之妙万物也夫是之谓天政媒妁誉人非不羙也而人莫之徳取庸而强之饭非不勤也而人莫之惠有所利而名仁者非仁也有所要而称义者非义也慈父之爱子不可移于性非为报者也圣王之飬民不可改于心非求用者也是故至仁不为防至义不为功至仁所施不知亲而亲之至义所加不知尊而尊之
　　非弓矢无以射非法令无以国人有忧射之不中者曰是弓矢之过也调弓矫矢而去愈逺矣忧国之不治者曰是法令之失也变法更令而乱愈甚矣是故弓矢中之具也弓矢非所以中也法令治之具也法令非所以治也
　　思治民不可以不裕民思裕民不可以不节民思节民不可以不辨民思辨民不可以不定民农定于耕则余粟商定于货则余财百工定于艺则余巧士大夫定于职则余力有以变常而乱者矣未有守常而不治者也有以乱分而危者矣未有分定而不寜者也善为国者荣其荣辱其辱不善为国者荣其辱辱其荣五章之服君子者宠焉荣其荣也赭黑之衣小人者耻焉辱其辱也汉诛滥于名节贯械腰斧质请罪者相属荣其辱矣唐爵轻于胥皁青朱金紫杂沓而无别辱其荣者矣木之华者养其落者也齿之盛者养其衰者也国之治者养其乱者也培根而去蠧木之寿矣清心而寡欲人之夀矣循道而救弊国之夀矣
　　为其所好辍其所恶行其所乐戒其所惧有心所同然也尧舜者乐于仁者也桀纣者乐于暴者也尧舜恶于仁不为仁矣桀纣恶于不为矣是故治国者乐其所以存乱国者乐其所以亡
　　避尧而洗耳非舜而投渊士之亢节也圣人不以责人行推处妖祥逹视千里人之极智也圣人不以责人术山渊平天地并世之强辩也圣人不以责人言连机运开隂闭幻错工之竒巧也圣人不以责人艺亢节者不可为民化也极智者不可为民修也强辩者不可为民聼也竒巧者不可为民业也跂之而易及也虑之而易知也言之而易行也为之而易能也夫是之谓善俗能者有以位为事勇者有以位为暴仁者有以位为患位为事则下无宁矣位为暴则下无全矣位为患则下忘分矣是故用人之能贵乎静用人之勇贵乎缓用人之仁贵乎尊
　　倕作弓夷牟作矢【案夷牟徐坚初学记引世本作牟夷然吕览及许愼说文亦作夷牟今仍从原本书之】而后羿名于射奚仲作车相士作乗马而造父名于御为之者不能用用之者不必为也智者有谋用之者明材者有长用之者能自智者无明也自材者无能也是故艺之至噐用出于人君之至材智出于人辎軿青紫所以餙喜也斧质刀锯所以饰怒也谓赏必喜乎欲杀之怨有不靳于封侯赏非其喜矣谓罚必怒乎涕泣之哀有不贷于诛殛罚非其怒矣赏不以喜赏之当乎喜罚不以怒罚之当乎怒是故圣人在上以赏罚立喜怒不敢以喜怒立赏罚
　　污樽抔饮人茍利之虽有盛礼圣人不陈也篑桴土鼓人茍乐之虽有备乐圣人不作也橧巢营窟人茍安之虽有栋宇圣人不为也好至治者招大乱者也务穷利者致大害者也无乱而已圣人不要其极也无害而已圣人不侥其功也
　　民之禁十有二商之禁十有二贾之禁十有二工之禁十有二古也所以抑浮靡通货殖便用物厚衣食也后之禁民者有矣山泽江海有禁也铁酒茗有禁也布帛丝枲有禁也関市河梁有禁也古之禁禁其害民者矣后之禁禁其飬民者矣古之民也足后之民也困宜哉
　　名实之所在人主不得而忽矣徳浮于名者国之寳也誉称其实者国之噐也名多而有余事举而无当者国之妖也有国者寳其寳噐其噐锄其妖而天下治矣客有一昔于驿【案一昔一夜也列子昔昔注训为夜夜】驿吏伏谒聼役若乆所事者客疑而诘之吏曰今之仕者皆驿也吏何择焉且百里之地者县令之驿也千里之境者郡守之驿也连城一道者部刺史之驿也席未暖而移突未黔而归有能不及用有智不及施仕者何为哉驿者何为哉防为防迎猫为豕迎虎迎猫可也迎虎可乎豕来食禾虎来食人矣农者哂曰食人可迯也食禾不可活也然则食禾者猛于虎乎鉏耰未干喉不得甘新丝出盎肤不得缝未尝稼穑者谷满仓也未尝桑者丝满囊也噫食其禾者不少矣














　　刍言卷上
　　钦定四库全书
　　刍言卷中　　　　　　宋　崔敦礼　撰
　　尊义者尊君亲仁者亲亲夫人致身于其君而忠衰于谏诤尊君而不知义者也竭力于其亲而孝衰于谕道亲亲而不知仁者也义以事君而义尊乎君斯尊君之至矣仁以亲亲而仁亲乎父斯亲亲之至矣知此理者为人臣则死于义为人子则死于仁
　　储粟以备饥储药以防疠仁之至也欲救饥也幸歳之荒欲起死也幸人之殃则不仁之甚矣是故济危则知仁排难则知义国乱则知忠六亲不和则知孝仁人不欲为仁欲为仁者不仁也义士不欲为义欲为义者不义也忠臣不欲为忠欲为忠者不忠也孝子不欲为孝欲为孝者不孝也
　　誉人而无要誉毁人而无反毁斯毁誉之当也誉人而人亦誉之则是自誉矣毁人而人亦毁之则是自毁矣自誉仁之贼也自毁义之贼也
　　甲氏乙氏耕甲氏连阡陌不力种终嵗不粒食乙氏无置锥盗人之田而耕之享千钟二氏交相笑未知孰非也有昧昧而居者曰仁者有夭焉不仁者有考焉人何为哉有昭昭而行者曰得者吾巧也至者吾力也天何为哉是则甲氏之不力种昧昧之徒与乙氏之陷为盗昭昭之徒与
　　鹪巧而危鵻拙而安【案鵻疑作鸠】巧不足则鹪脱其危矣拙不足则鵻失其安矣是故智不欲有余愚不欲不足智不足者厌事者也守常者也畏行险者也愚不足者无能而强为有能者也无用而强为有用者也无知而强为有知者也智不足可以免过愚不足乃至于失宁振贫不已至于盗粟逐狂不已至于倮走读律不已至于窃简学礼不已至于蹲踞是故君子之为善贵乎有止也为仁止于爱为义止于宜为礼止于敬为智止于知爱而不止不仁矣宜而不止不义矣敬而不止不礼矣知而不止不智矣
　　圣人之道犹平川坦途乎由仁而仁由义而义惟所行焉初无风波之虞荆棘之患也贪者行险奸者由径惑者多岐愚者索途哀哉
　　灼龟文揲蓍防可以知来物其必然矣诚则应不诚则遗诚则中不诚则否是则不自灵因诚而灵者也蓍不自神因诚而神者也心茍诚焉目视耳聼推度考察无所不騐是故季札卜以乐赵孟卜以诗防仲归父卜以言沈尹戍卜以政孔成子卜以礼其应也如响斯诚卜之道与
　　草木之长不见其有予而日脩防礛之砥不见其所夺而日薄为善之益无助长之功为不善之损无伤手之迹谓其为无所予而不为也谓其为无所夺而不畏也哀哉
　　敬者不观其羣观其独也惧者不观其危观其安也勇者不观其躁观其静也勤者不观其始观其终也羣焉而敬者其文也危焉而惧者其势也躁焉而勇者其也始焉而勤者其锐也观者其审诸
　　君仁臣忠父慈子孝兄友弟悌此六者天下之大顺也善仁者不泄全其忠也善慈者不狎全其孝也善友者不昵全其悌也
　　君子之道何如则可以常矣曰去四过取四本则可以常矣何谓四过曰勇过于仁谓之言过于行谓之妄誉过于实谓之妖材过于徳谓之奸四本曰本仁以见勇本行以出言本实以居誉本徳以用材
　　勇懦非异力也愚智非异识也巧拙非异功也万夫之气有怯于一士之激千虑之计有劣于一虑之得百艺之能有粗于一技之习懦者能奋与勇者同力也愚者能虑与智者同识也拙者能勉与巧者同功也
　　范氏之钟有窃而逃者鎗然有声惧人闻之也自掩其耳人有行小人之行而谓人之不见也道小人之言而谓人之不闻也奸者文其辞诈者匿其迹贪者退其容荏者厉其色以已之昧昧谓人之惑惑吁亦掩耳之徒与
　　谏之名有五假物而谕之谓讽因其善而导之之谓顺有犯无隐之谓直正议直陈抵忌讳不避之谓指忘躯狥忠不顾鼎镬之谓戆此五者谏之大要也类而求之则亦多术矣缝阙失者其辞微辩利害者其辞博责君之难者其辞髙拂其违者其辞矫忧国切者其辞危虑患豫者其辞逺介人之辞约质人之辞拙踈浅之人其辞狂疾人之佞者其辞警其言夸者其志卑其言危者其心安防顺之言其情险强而笑者其怒深黙者多明辩者多倾听者其审诸
　　福者祸之先也利者害之始也防者怨之媒也誉者毁之招也君子不要福故无祸矣不求利故无害矣不广防故无怨矣不敢誉故无毁矣
　　屼之山草木枯焉有一石之竒竒乎浊黒之溪泥淖汩焉有一勺之清清乎曰竒吾见一石矣未见其山也清吾见一勺矣未见其水也髙明秀丽山之全也汪洋澄深水之全也观人者譬诸观山及水如不全屼浊黒乌乎取
　　莫易于为善莫难于为不善敬君臣笃父子睦兄弟信朋友善也至易者也驾浮伪饰奸诡造崄作机巧不善也至难者也难则劳易则佚难则忧易则乐君子者佚乐而为君子者也小人者忧劳而成小人者也舍易而难舍佚而劳舍乐而忧愚矣哉
　　或问大愚曰小智大拙曰小巧然则智愚乎曰小智所以愚也巧拙乎曰小巧所以拙也
　　途之里有限也疲者賖焉壮者迩焉夜之刻有度也愁者脩焉劳者短焉是故一人也毁誉半焉一事也可否并焉一物也羙恶萃焉一言也疑信殊焉力不同者不胜其异势也心不同者不胜其异见也噫是果有异乎哉
　　好贤者轻誉好仁者轻予好义者轻许轻誉者失实轻予者失防轻许者失言君子重于誉若重于毁斯得贤矣重于予若重于取斯得仁矣重于许若重于否斯得义矣
　　牛之寝龁蚊蝱挠之揺耳皷尾以挥其去有甘口防者食其角贯心彻骨而不知非蚊蝱之毒于防之牙也以其口甘故虽齧尽而不痛也是故睚眦者不足虑悲歌之怨可忧也抚劒者不足畏含笑之忿可惧也谤詈者不足虞嚬蹙之诽可防也
　　王阳不敢乘险将以为孝也故甘于不忠不忠之谓奸周处辞亲事君将以为忠也故甘于不孝不孝之谓逆杨穆知其弟终败与之别族将以为知也故甘于不友不友之谓贼羊续闭郡舍不纳其妻将以为亷也故甘于不义不义之谓忍奸逆贼忍恶之大者也有是四恶而曰吾为善吾不信也
　　渉川者有风波之虞行径者有荆棘之患遭其患者未起继其踵者不已利于川者玩于川便其径者乐于径也然则风波者以为平陆乎荆棘者以为坦途乎有骑于途者嵌屹嵲岌乎其若坠也终日行之不见有踶齧之变康荘平陆缓辔而周旋若足以逸矣忽焉弛衔堕策颠覆而莫之救吁险途易于危途也哉
　　君子施亦仁不施亦仁小人施亦不仁不施亦不仁君子施则和而理不施则静而敬施则文而通不施则约而修小人施则矜而倨不施则怨而险施则慢而暴不施则挫而慑君子者喻于仁者也小人者喻于不仁者也
　　或问君子之道有屈信乎曰信也焉得屈曰孔孟之穷荀况之废扬雄之贫王通之居汾韩愈之投荒恶乎信曰其位则屈其道则信请问道曰夫子信于六经轲信于七篇况信于新书【案新书乃贾谊所作此云荀况疑误】雄信于法言太元通信于中说愈信于原道论佛骨表虽万世不冺也其信也孰御焉
　　君子柔顺者同物者也刚强者立已者也是人者乐善者也非人者疾恶者也言已之羙者自信者也小人柔顺者谄防者也刚强者骄者也是人者比周者也非人者谗毁者也言已之羙者夸诞者也心乎君子一于君子矣心乎小人一于小人矣是君子小人之明分也再实之木根必伤掘藏之家必有殃非其利者勿有也非其事者勿就也非其功者勿居也无故而有显名勿受也有人之利者害就人之事者败居人之功者危受人之显名者辱此四者不祥之大者也
　　守义者以身守身者以义守义而不以身夺其义矣守身而不以义辱其身矣夺其义者道之贼辱其身者世之僇也
　　古之隐也将以为止也今之隐也将以为仕也古之俭也将以为亷也今之俭也将以为贪也古之礼也将以为逊也今之礼也将以为争也
　　乐者其形和怒者其形刚惧者其形柔忧者其形蹙心之所变形之所从也是故宠辱重矣正色化为婉媚势利胜矣彊项化为伛偻忌讳严矣利口化为喑呃猜防深矣智慧化为狂愚心无所不变形无所不化吁心化之渐其得不畏哉
　　知我而是之者吾是矣知我而非之者吾非矣不知而是之虽羙吾媿不知而非之虽恶吾省是故闻誉而说谓之躁闻毁而怒谓之暴
　　因危而言敬因阨而言分因不知而言黙因不好而言亷君子不为也射者端钓者恭事使之然耳登髙者望临深者窥势使之然耳
　　才而无徳谓之奸勇而无徳谓之辩而无徳谓之诞智而无徳谓之谲才而徳者贤也勇而徳者义也辩而徳者信也智而徳者哲也
　　至恭不劳至哀不作至俭不陋便辟偻伛不足以为恭也长号流涕不足以为哀也弊衣粝食不足以为俭也山生金自刻也木生蠧自食也败于功者贪功者也死于利者穷利者也罹于法者深法者也堕于谋者好谋者也是故菑人者自菑而已贼人者自贼而已君子者功不欲盈利不欲精法不欲宻谋不欲倾以智者之事行
　　海之鲗其出游也吐墨以芘其身自以为智矣渔人将设罗非其墨不得也是故设机以拒祸者祸之标的也任数以防乱者乱之薮泽也扄鐍固而盗贼至焉权量作而鬬争兴焉革坚而兵刃利焉城成而冲栰生焉【案栰疑作梯】智不可以胜奸也勇不可以御也辩不可以释诽也险不可以避患也







　　刍言卷中
　　钦定四库全书
　　刍言卷下　　　　　　宋　崔敦礼　撰
　　蠧鱼之害于书拂而除之惟恐不至也有笑而言曰书奚恶于蠧哉夫九师易之蠧也二戴礼之蠧也三者春秋之蠧也孔氏刘氏者书之蠧也毛韩齐鲁者诗之蠧也虫鱼之蠧蠧其书者也诸子百家之蠧蠧其道者也蠧其书者编简残阙蠧其道者生人喋血
　　载哀者闻歌声而泣载乐者闻哭声而笑歌非可哀也哭非可乐也载使之然也是故喜怒无常心好恶无定形载于誉者至恶有所喜载于谗者至善有所怒载于爱者至丑有所好载于忌者至羙有所恶大人者虚其中实其外含其光彻其昧是之谓去载
　　圣人之文其道全学者之文其义全材士之文其词全道全者人化之义全者人信之词全者人悦之是故修词而可説者义之末也明义以求信者道之衰也圣人者其犹天地乎天之道粲为日月星辰而四时行焉地之道陈为山川邱陵而百物生焉圣人之文道化焉而已矣
　　鱼无耳而能聼蝉无口而能鸣蛇无足而能行兎丝无根而能生其能者天其无者人其能者性其无者形逹此理者肢体可以堕形骸可以忘目可不视而见耳可不聼而聪口可不言而信行可不为而功
　　工求其工学者亦求其工乎曰雕锼剞劂木之病也纎织组丽丝之蠧也穿凿破碎道术之衰也钩棘排偶文章之弊也工乎工乎吾见拙者笑之矣
　　仁木也礼火也信土也义金也智水也仁以长人故生礼礼以定分故生信信以立志故生义义以逹宜故生智此五行相生之性也仁过则柔义克之义过则暴礼克之礼过则烦智克之智过则诈信克之此五行相克之理也相生以因之相克以成之斯变通之道与持寳以求市者不欲人夸之择善以求友者不欲人誉之薄我货者欲与我市者也訾我行者欲与我友者也是故君子因誉而情踈因诤而友宻謟谀我者害己之贼也称述我者行路之人也诋切我者金石之至交也见麋鹿者援弓而射之幸而中焉失声而喜之逢蝼蚁者迂足而活之误而伤焉失声而痛之心非仁于蝼蚁忍于麋鹿也欲胜则为忍欲去则为仁也是故欲胜者父子可使相食兄弟可使相贼欲去者天地可以为家万物可以为一
　　贤者吾敬之不贤者吾亦敬之善者吾亲之不善者吾亦亲之有贤不敬是聋瞽也有不贤不敬是狎虎也有善不亲是废防而揉曲也有不善不亲是舍石而攻玉也贤者吾敬之以为法不贤者吾敬之以为戒善者亲之以治吾不善不善者亲之以成吾善此君子之学也仁者人也义者冝也礼者体也智者至也信者信也仁而不合乎人曰伪义而不逹其冝曰固礼而不知其体曰忒智而不止其至曰惑信而不得其信曰塞宋襄公行仁而败非夫仁而能败人也伪也徐偃王为义而防非夫义而能防人也固也鲁哀公治礼而削非夫礼而能削人也忒也苌洪以智困非夫智而能困人也惑也尾生以信殒非夫信而能殒人也塞也相入者相贼不相入者相息胶漆之投天下莫解焉而同归于物冰炭之反天下莫合焉而各全其天是故情坏于所溺心坏于所杂君子之性恶其有入也忿者仁之贼也欲者义之螣也逸者智之毒也惧者勇之仇也是故多忿害物多欲害已多逸害性多惧害志
　　白并于五色而五色在白之中甘并于五味而五味在甘之中宫并于五声而五声在宫之中仁并于五常而五常在仁之中是故五色之变不胜其观也白立而五色形矣五味之调不胜其尝也甘立而五味停矣五声之和不胜其聼也宫立而五声成矣五常之道不胜其用也仁立而五常具矣
　　无失无得是谓天则不始不已是谓天理无丑无好是谓天道不亟不稽是谓天时暗其天道灭其天理悖其天时以违天则是之谓凶徳圣人遵天之道由天之理与天为期以循天则是之谓天徳
　　至强非甲兵也至贵非轩冕也至富非金玉也至夀非千嵗也克己自胜强之至矣清心飬性贵之至矣安分止足富之至矣通昼夜之道知死生之说寿之至矣里之巫曰羞酌寻常歌迎舞将祈疾者健起祈嵗者丰穣羊豕鲜肥金樽玉巵祈疾得亟祈歳得饥人有难之者曰俭以啬寡欲而虚一必吉侈而丰欲多而实中必凶吁巫之言其几于道者乎
　　不过胜母所以立孝也不入朝歌所以立俭也不饮盗泉所以立亷也名乖而无损于实不得不惧事非而无伤于徳不得不去糟邱之荒象箸之习也炮烙之惨热升之积也殉良之哀偶人之弊也是故防有者必立于无救末者必立于初
　　橘柚之朽或为蝴蝶韝苍防黒其文羙也倚薄风露其志洁也篁端蕙隙其处髙也湏防触物而胶之枯为尘矣天地大橘柚也人物大羽化也名位大蕙篁也荣而瘁者能几湏防之顷哉
　　耡者日却愈却而垦愈广织者日进愈进而帛愈长君子者为道日损若耡之却则道得矣为徳日益若织之进则徳积矣为道而不能损是进而耡也为徳而不能益是却而织也
　　博爱之谓仁不疑之谓信无所不知之谓智此不易之理也君子行之则不胶于迹矣爱之仁也有所恶亦仁也信之信也有所疑亦信也知之智也有不知亦智也目明而不妄视耳聪而不妄聼心慧而不妄虑此精神之舍也精全而神全神全则气全一夫而能夺三军非戈矛之利精神胜之也一贤而能折千里非诈谋之用精神制之也是故精诚之至者石可使之决泉可使之跃日可使之却况于人乎况于事伦乎
　　愚者之道有四庶人之愚不与焉有逹人之愚有哲人之愚有信人之愚有直人之愚顔子者逹人之愚者也髙柴者信人之愚者也寗武子者哲人之愚者也晁错者直人之愚者也
　　外视者蔽内视者明外聼者惑内聼者聪明莫明于日也视之者昏响莫响于雷也聼之者聋外视无至明也外聼无至聪也大人者还观于无反聼于虚若水之清明从内生若谷之虗响从内兴所以为视聼之精穷里之社有扣盆拊瓴和而歌者自以为乐矣一旦使之击建皷撞巨钟仍仍然知盆瓴之足羞也穿凿以为深雕琢以为功诵说以为精谓学之至也君子视之叩盆拊瓴之徒耳是故不闻圣人之道不知穿凿之粗也不观圣人之文不知雕琢之陋也不得圣人之忘言不知诵说之无益也
　　江之蟹初穴于沮洳秋冬之交则大出指海而趋焉渔者纬萧而留之越轶而去不逹于江不至于海不止也是故曲学者沮洳也大道者江海也厌沮洳而决江海人之所同也不塞于异端不障于邪说若蟹之勇能越轶而至于海者鲜矣














　　刍言卷下
