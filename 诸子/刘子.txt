　　钦定四库全书　　　　　子部十
　　刘子　　　　　　　　　杂家类一【杂学之属】提要
　　【臣】等谨案刘子十卷隋志不着録唐志作梁刘勰撰陈振孙书録解题晁公武读书志俱据唐播州録事参军袁孝政序作北齐刘昼撰宋史艺文志亦作刘昼自明以来刋本不载孝政注亦不载其序惟陈氏载其序畧曰昼伤已不遇天下陵迟播迁江表故作此书时人莫知谓为刘勰刘歆刘孝标作云云不知所据何书故陈氏以为终不知昼为何代人按梁通事舍人刘勰史惟称其撰文心雕龙五十篇不云更有别书且文心雕龙乐府篇称涂山歌于人始为南音有娀謡乎飞燕始为北声夏甲叹于东阳东音以发殷整思于西河西音以兴此书辨乐篇称夏甲作破斧之歌始为东音与勰説合其称殷辛作靡靡之乐始为北音则与勰説逈异必不出于一人又史称勰长于佛理尝定东林寺经蔵后出家改名慧地此书末篇乃归心道教与勰志趣逈殊白云霁道蔵目録亦收之太元部无字号中其非奉佛者明甚近本仍刋刘勰殊为失考至刘孝标之説南史梁书俱无明文未足为据刘歆之説则激通篇称班超愤而习武卒建西域之绩其説可不攻而破矣惟北齐刘昼字孔昭渤海阜城人名见北史儒林传然未尝播迁江表与孝政之序不符传称昼孤贫爱学恣意披览昼夜不息举秀才不第乃恨不学属文方复缀缉词藻言甚古拙与此书之缛丽轻蒨亦不合又称求秀才十年不得乃发愤撰髙才不遇传孝昭时出诣晋阳上书言亦切直而多非世要终不见收乃编録所上之书为帝道河清中又着金箱璧言以指机政之不良亦不云有此书岂孝政所指又别一刘昼欤观其书末九流一篇所指得失皆与隋书经籍志子部所论相同使隋志袭用其説不应反不録其书使其剽袭隋志则贞观以后人作矣或袁孝政采掇诸子之言自为此书而自注之又恍惚其著书之人使后世莫究诘亦未可知也然刘勰之名今既确知其非自当刋正刘昼之名则介在疑似之间难以确断姑仍晁氏陈氏二家之目题昼之名而附着抵牾如右乾隆四十六年十月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀


　　钦定四库全书
　　刘子卷一　　　　　　　北齐　刘昼　撰
　　清神第一
　　形者生之器也心者形之主也神者心之寳也故神静而心和心和而形全神躁则心荡心荡则形伤将全其形先在理神故恬和养神则自安于内清虚栖心则不诱于外神恬心清则形无累矣虚室生白吉祥至矣人不照于铄金而照于莹镜者以莹能明也不鉴于流波而鉴于静水者以静能清也镜水以明清之性故能形物之形由此观之神照则垢灭形静则神清垢灭则内欲永尽神清则外累不入今清歌奏而心乐悲声发而心哀神居体而遇感推移以此而言之则情之变动自外至也夫一哀一乐犹搴正性况万物之众而能拔擢以清心神哉故万人弯弧以向一鹄鹄能无中乎万物曜以惑一生生能无伤乎七窍者精神之户牖也志气者五臓之使候也耳目之于声色鼻口之于芳味肌体之于安适其情一也七窍纷于视听则精神驰骛而不守志气縻于趣舍则五臓滔荡而不安嗜欲连绵于外心腑壅塞于内蔓衍于荒淫之波留连于是非之境而不败徳伤生者盖亦寡矣是以圣人清目而不视静耳而不听闭口而不言弃心而不虑贵身而忘贱故尊势不能动乐道而忘贫故厚利不能倾容身而处适情而游一气浩然纯白于衷故形不养而性自全心不劳而道自至也
　　防欲第二
　　人之禀气必有性情性之所感者情也情之所安者欲也情出于性而情违性欲由于情而欲害情情之伤性性之妨情犹烟氷之与水火也烟生于火而烟郁火氷出于水而氷遏水故烟防而火盛氷泮而水通性贞则情销情炽则性灭是以珠莹则尘埃不能附性明则情欲不能染也故林之性静所以动者风揺之也水之性清所以浊者土浑之也人之性贞所以邪者欲之也身之有欲如树之有蝎树抱蝎则还自凿身抱欲而返自害故蝎盛则木拆欲炽则身亡将収情欲先敛五闗五闗者情欲之路嗜好之府也目爱防色命曰伐性之斤耳乐淫声命曰攻心之鼓口贪滋味命曰熏喉之烟身安轝驷命曰召蹷之机此五者所以养生亦以伤生耳目之于声色鼻口之于芳味肌体之于安适其情一也然亦以之死亦以之生或为贤智或为庸愚由于处之异也譬由愚者之养鱼鸟也见天之寒则纳鱼于温汤之中而栖鸟于火林之上水木者所以养鱼鸟也养之失理必至燋烂声色芳味所以悦人悦之过理还以害生故明者刳情以遣累约欲以守贞食足以充虚接气衣足以盖形御寒靡丽之华不以滑性哀乐之感不以乱神处于止足之泉立于无害之岸此全性之道也夫蜂虿螫指则穷日烦扰蚊虫肤则通宵失寐蚊蜂小害指肤外疾人入山则避蜂虿入室则驱蚊防何者以其害于体也嗜欲攻心正性颠倒嗜欲大害攻心内疾方于指肤亦以多也外疾之害轻于秋毫人知避之内疾之害重于泰山而莫之避是弃轻患而负重害不亦倒乎人有牛马放逸不归必知収之情欲放逸而不知収之不亦惑乎将收情欲必在危防情欲之萌如木之将蘖火之始荧手可掣而断露可滴而灭及其炽也结条凌云煽熛章华虽穷力运斤竭池灌火而不能禁其势盛也嗜欲之萌耳目可闗而心意可钥至于炽也虽襞情卷欲而不能収其性败也如能塞情于未形禁欲于危防虽求悔吝其可得乎
　　去情第三
　　情者是非之主而利害之根有是必有非能利亦能害是非利害存于衷而彼此还相疑故无情以接物在遇而恒通有情以接人触应而成碍由此观之则情之所处物之所疑也是以谋誉人而受誉者不以为徳市夫强饭而饱者不以为惠婴儿伤人而被伤者不以为怨侏儒嘲人而获嘲者不以为辱何者挟利以为己有情于誉饱虽防惠而非徳无情于伤辱虽获毁而无憾鱼不畏网而畏鹈复讐者不怨镆鎁而怨其人网无心而鸟有情劒无情而人有心也使信士分财不如投防探钩使亷士守藏不如闭局全封何者有心之于平不若无心之不平也有欲之于亷不若无欲之不亷也今人目若骊珠心如权衡评人好丑虽言得其实彼必嫌怨及其自照明镜摹刻其容丑状既露则内慙而不怨向之评者与镜无殊然而向怨而今慙者以镜无情而人有心也三人居室二人交争必取信于不争者以辨彼此之得失夫不争者未必平而交争者未必偏而信于不争者何也以争者之心并挟胜情故也飘瓦击人无心触巳是以圣人弃智以全真遣情以接物不为名尸不为谋府混然无际而俗莫能累矣
　　韬光第四
　　物之寓世未尝不韬形灭影隐质遐外以全性栖命者也夫含奇佩美衒异露才者未有不以此伤性毁命者也故翠以羽自残以智自害丹以含色磨肌石以抱玉碎质此四者生于异俗与人非不隔也托性于山林寄情于物外非有求于人也然而自贻伊患者未能隐其形也若使翠敛翮于明丘之林则解羽之患永脱曳尾于旸谷之泥则钻灼之患不至丹伏光于舂山之底则磨肌之患永絶石亢体于圃之嵒则剖琢之忧不及故穷岩曲岫之梓栎生于积石颖贯青天根凿黄泉分条布叶轮菌磥硊骐驎戏其下鹓鸾游其颠浮云栖其侧清风激其间终嵗无毫厘之忧免刀斧之害者非与人有徳也能韬隐其质故致全性也路侧之榆樵人采其条匠者伐其柯余有尺蘖而为行人所折者非与人有讐也然而致冦者形不隐也周鸡断尾获免牺牲【文王欲杀雄鸡祭庙其鸡知毛色中度乃自龁其尾恐神明不歆遂免死】山狙见巧终必招害【山狙灵兽善能拍箭楚王出猎山狙绕树见巧王问左右曰谁能善射对曰惟养由基王令射之由基调捻箭狙抱树而啼知其神射必见死也】由此言之则出处之理亦可知矣是以古之有徳者韬迹隐智以密其外澄心封情以定其内内定则神腑不乱外密则形骸不扰以此处身不亦全乎
　　崇学第五
　　至道无言非立言无以明其理大象无形非立象无以测其奥道象之妙非言不传传言之妙非学不精未有不因学而鉴道不假学以光身者也夫蠒缲以为丝织为缣纨缋以黼黻则王侯服之人学为礼仪雕以文藻而世人荣之蠒之不缲则素丝蠧于筐笼人之不学则才智腐于心胷海蚌未剖则明珠不显昆竹未断则凤音不彰性情未链则神明不发譬诸金木金性苞水木性藏火故链金则水出钻木而火生人能务学钻链其性则才慧发矣青出于蓝而青于蓝染使然也氷生于水而冷于水寒使然也镜出于金而明于金莹使然也戎夷之子生而同声长而异语教使然也山抱玉而草木润焉川贮珠而岸不枯焉口纳滋味而百节肥焉心受典诰而五性通焉故不登峻岑不知天之髙不瞰深谷不知地之厚不游六艺不知智之深逺而光华者节也近而愈明者学也故呉簳质劲非筈羽而不美越劔性利非淬砺而不铦人性懁慧非积学而不成防浅以及深披闇而覩明不可以传闻称非得以泛滥善也夫还乡者心务见家不可以一步至也慕学者情纒典素不可以一读能也故为山者基于一篑之土以成千丈之峭凿井者起于三寸之坎以就万之深灵珠如豆不见其长叠嵗而大铙舌如指不觉其损累时而折悬岩滴溜终能穿石规车牵索卒至断轴水非石之钻绳非木之锯然而断穿者积渐之所成也耳形完而听不闻者聋也目形全而视不见者盲也人性美而不监道者不学也耳之初窒目之始昧必不恡百金逆医千里人不涉学犹心之聋盲不知逺祈明师以攻心术性之蔽也故宣尼临没手不释卷仲舒垂卒口不辍诵【广川人下帷讲诵三年不窥园】有子恶卧自焠其掌苏生患睡亲锥其股【洛阳人读书欲睡以锥刺其股流血至踝】以圣贤之性犹好学无倦矧庸人而可怠哉
　　専学第六
　　学者出于心心为身之主耳目候于心若心不在学则听诵不闻视简不见如欲链业必先正心而后理义入焉夫两叶掩目则防黙无覩双珠填耳必寂寞无闻叶作目蔽珠为耳鲠二闗外拥视听内隔故其宜也而离娄察秋毫之末不闻雷霆之声季子听清角之韵不见嵩岱之形视不闗耳而耳不见听不闗目而目不闻者何也心溺秋毫意入清角故也是以心驻于目必忘其耳则听不闻心驻于耳必遗其目则视不见也使左手画方右手画圆令一时俱成虽执规矩之心回剟劂之手【剟方刀劂圆刀】而不能者由心不两用则手不并运也奕秋通国之善奕也当奕之思有吹笙过者倾心听之将围未围之际问以奕道则不知也非奕道暴深情有蹔闇笙猾之也首天下之善算也当算之时有鸣鸿过者弯弧拟之将发未发之间问以三五则不知也非三五难算意有暴昧鸿乱之也奕秋之奕首之算穷防尽数非有差也然而心在笙鸿而奕败算挠者是心不専一游情外务也瞽无目而耳不可以察専于听也聋无耳而目不可以闻専于视也以瞽聋之防而听察聪明审者用心一也夫蝉难取而黏之如掇【掇急也仲尼适楚见伛偻者捕蝉黏之如掇曰巧哉巧哉】卷耳易采而不盈倾筐【枲耳叶如防耳丛生如盘可煮为茹即今苍耳诗云采采卷耳不盈倾筐嗟我懐人寘彼周行】是故学者必精勤専心以入于神若心不在学而强讽诵虽入于耳而不谛于心譬若聋者之歌效人为之无以自乐虽出于口则越散矣





　　刘子卷一
　　钦定四库全书
　　刘子卷二　　　　　　　北齐　刘昼　撰
　　辩乐第七
　　乐者天地之声中和之纪人情之所不能免也人心喜则笑笑则乐乐则口欲歌之手欲鼓之足欲舞之歌之舞之容发于声音形发于动静而入于至道音声动静性术之变尽于此矣故人不能无乐乐则不能无形形则不能无道道则不能无乱先王恶其乱也故制雅乐以道之使其声足乐而不淫使其音调谐而不诡使其曲繁省而廉均是以感人之善恶不使放心邪气是先王立乐之情也五帝殊时不相沿乐三王异世不相袭礼各像勲徳应时之变故黄帝乐曰云门【象云气出入周人冬至舞之以祀天神】颛顼曰五茎【言其徳被万物尽有根茎】喾曰六英【言其徳覆羣生自有英华】尧曰咸池【象池水周徧周人夏至舞之以祭地祗】舜曰箫韶【韶绍也以其绍尧之业而能齐七政肇十有二川故周人舞之以祀四望】禹曰大夏【夏大也以其大尧舜之徳而能平水土故周人舞之以祭山川】汤曰大濩【濩防也汤寛仁而能救防生民周人舞之以享姜嫄】武曰大武【武王以黄钟布牧野之阵归以太簇无射】此八乐之所以异名也先王闻五声【闻当作文五声宫商角徴羽也】播八音【播被也八音金石丝竹匏土革木】非茍欲愉心满耳听其铿锵而已将顺天地之体成万物之性协律吕之情【律管有十二所以应十二月】和隂阳之气调八风之韵【东北方条风东方明庶风东南方清明风南方景风西南方凉风西方阊阖风西北方不周风北方广莫风】通九歌之分【乐有九奏九奏者九夏也王夏昭夏纳夏章夏齐夏族夏骜夏陔夏肆夏王出入奏王夏两君相见奏肆夏牲出入奏昭夏四方宾来奏纳夏臣有功奏章夏夫人助祭奏齐夏族人侍养奏族夏公出奏骜夏宾醉出奏陔夏是谓九夏即周礼所谓九徳之歌也】奏之圜丘则神明降用之方泽则幽祗升击拊球石则百兽率舞乐终九成则瑞禽翔【书曰箫韶九成鳯凰来仪】上能感动天地【郊则天神格庙则人鬼享】下则移风易俗【凡民函五常之性而其刚柔缓急声音不同系水土之风气故谓之风好恶取舍动静无常随君上之情欲故谓之俗孝经云移风易俗莫善于乐】此徳音之音雅乐之情盛徳之乐也明王既泯风俗凌迟雅乐残废而溺音竞兴【溺淫也】故夏甲作破斧之歌始为东音【破斧曲名歌者曰呜呼皆防命矣夫东音东方主角音也】殷辛作靡靡之乐始为北声【北鄙杀伐之声】郑卫之俗好淫故有溱洧桑中之曲【溱洧二水名桑中淫荒之地郑卫公室淫乱化被人间至于世族男女奔淫野合溱洧诗云溱与洧方涣涣兮士与女方秉蕳兮女曰观乎士曰既且且徃观乎桑中诗云期我乎桑中要我乎上宫送我乎淇之上矣郑国尤甚】楚越之俗好勇则有赴汤蹈火之歌【楚王好勇放火烧甘泉宫令士卒救之如战阵有功者赏无功者罚士卒以泥涂身争救死者三千余人】各咏其所好歌其所欲作之者哀听之者泣由心之所感则形于声声之所感必流于心故哀乐之心感则噍杀啴缓之声应濮上之音作则淫泆邪放之志生【昔商使师延作靡靡之乐已而自沉于濮水后师防过焉夜闻而冩之为晋平公皷之师旷告公曰此是濮水上乐亡国之音也后遂废不用】故延年造倾城之歌汉武思靡嫚之色【靡嫚妖冶也李延年姿顔丰艶武帝嬖之任为恊律都尉帝令造新声延年侍上起舞而歌曰南国有佳人美者顔如玉一顾倾人城再顾倾人国不惜倾城国佳人不再得上叹息曰善世岂有此人乎平阳主因言延年有女弟上乃召见之实淑丽善舞纳为夫人生昌邑王时人语曰一雌一雄双飞入紫宫中】雍门作松栢之声齐湣愿未寒之服【雍门乐人也为齐王弹秋风入松栢曲音极惨凄王寒思着纩】荆轲入秦宋意击筑歌于易水之上【轲为太子丹报讐去至易水太子送之宋意为击筑轲拔劒起舞歌曰风潇潇兮易水寒壮士一去兮不复还其精诚感天白虹贯日后刺秦王悮中铜柱身死于秦宫】闻者瞠目髪直穿冠赵王迁于房陵心懐故乡作山木之讴【坐唱曰謡行唱曰讴曰山有木兮木有枝心思君兮君岂知】听者呜咽泣涕流连此皆淫泆凄怆愤厉哀思之声非理性和情徳音之乐也桓帝听楚琴慷慨叹息悲酸伤心【即楚姬怨也】曰善哉为琴若此岂非乐乎夫乐者声乐而心和所以名为乐也今则声哀而心悲洒泪而歔欷是以悲为乐也若以悲为乐亦何乐之有哉今悲思之声施于管弦听音者不淫则悲淫则乱男女之辩悲则感怨思之声岂所谓乐哉故奸声感人而逆气应之逆气成象而淫乐兴焉正声感人而顺气应之顺气成象而和乐兴焉乐不和顺则气有蓄滞气有蓄滞则有悖逆诈伪之心淫泆妄作之事是以奸声乱色不留聪明淫乐慝礼不接心术使人心和而不乱者雅乐之情也故为诗颂以宣其志钟鼓以节其耳羽旄以制其目听之者不倾视之者不邪耳目不倾不邪则邪音不入邪音不入则情性内和情性内和然后乃为乐也
　　履信第八
　　信者行之基行者人之本人非行无以成行非信无以立故信之行于人譬济之须舟也信之于行犹舟之待檝也将涉大川非舟何以济之欲泛方舟非檝何以行之今人虽欲为善而不知立行犹无舟而济川也虽欲立行而不知立信犹无檝而行舟也是适郢土而首冥山【郢土在南冥山在北】背道愈逺矣自古皆有死人非信不立故防鱼着信之所及也允哉斯言非信不成齐桓不背曹刿之盟【齐桓与鲁庄防于柯曹刿手劒从之管仲曰君将何求曹子曰愿请汶阳之田仲顾公曰君许诺公曰诺曹子请盟公下与之盟曹子标剑而去桓公亦不怒信着天下自柯之盟始焉】晋文不弃伐原之誓【文公伐原令士卒斋三日粮粮尽即还至圆原城三日不降文公令还吏曰原不过三日将降矣不如待之公曰已约得城失信吾不为也原人闻之请命自降诸侯由此多归附】吴起不亏移辕之赏【起欲伐秦恐士卒不信乃埋车辕于市东门书曰有能移着西门者给田百亩黄金百斤三日无敢移更书曰能移者给田五百亩黄金五百斤时一人来移即赐之田五百亩金五百斤于是士卒勇于攻战伐秦遂克】魏侯不乖虞人之期【虞人掌山泽之官也文侯与虞人期猎明日欲发遇大雨左右谏止之文侯曰吾志不急于兽禽也吾固已与虞人期恐失信遂冒雨以进】用能徳光于宇宙名流于古今不朽者也故春之得风风不信则花蕚不茂花蕚不茂则发生之徳废夏之得炎炎不信则草木不长草木不长则长赢之徳废秋之得雨雨不信则百谷不实百谷不实则收成之徳废冬之得寒寒不信则水土不坚水土不坚则安静之徳废以天地之灵气不信四时犹废而况于人乎昔齐攻鲁求其岑鼎鲁侯伪献他鼎而请盟焉齐侯不信使栁季云是【栁季鲁之信人】则请受之鲁使栁季栁季曰君以鼎为国信者亦臣之国今欲破臣之国全君之国臣所难也乃献岑鼎小邾射以邑奔鲁曰鲁使季路要我我无盟矣乃使子路辞焉季孙谓之曰千乘之国不信其盟而信子之一言子何辱焉子路曰彼不臣而济其言是不义也由不能矣夫栁季季路鲁之匹夫立信于衡门而声驰于天下故齐邾不信千乘之盟而重二子之言信之为徳岂不大哉秦孝公使商鞅攻魏魏遣公子昻逆而拒之鞅谓昻曰昔鞅与公子善今俱为两国将不忍攻愿一饮燕休二师公子许焉遂与之防鞅伏甲虏之击破魏军及惠王即位疑其行诈遂车裂于市夫商鞅秦之贵臣名重于海内贪诈伪之小功失诚信之大义一言不信终身为尤卒至屠灭为天下笑无信之弊岂不重乎故言必如言信之符也同言而信信在言前同教而行诚在言外君子知诚信之为贵必忱信而行指麾动静不失其符以施教则立以莅事则正以懐逺则附以赏罚则明由此而言信之为行其徳大矣
　　思顺第九
　　七纬顺度以光天象【天象五星如连珠日月似合璧】五性顺理以成人行行象为美美于顺也天人为失失在于逆故七纬逆则天象变五性逆则人道败变而不生灾败而不伤行者未之有也山海争水水必归海非海求之其势顺也蹇利西南【坎上艮下为蹇】就土顺也不利东北登山逆也是以去湿就燥火之势也违髙从下水之性也今导泉向涧则为易下之流激波陆山必成难升之势水之无情犹知违逆趣顺矧人心乎故忠孝仁义徳之顺也悖傲无礼徳之逆也顺者福之门逆者祸之府由是观之逆性之难顺性之易断可识矣今使孟说引牛之尾【孟说纣时勇士】尾断膑裂不行十步若环桑之条以贯其鼻縻以寻绹被髪童子骑而防之风于广泽恣情所趋何者十步之行非逺于广泽被髪之童非勇于孟説然而近不及逺强不如弱者逆之与顺也司马蒯瞆天下之攻剑者也令提剑锋而掉剑觚必刎其指而不能以防腐木而况金甲乎若提其觚而掉其锋虽则凡夫可以陆斩犀象水截蛟龙矣顺理而行若执剑觚逆情而动如执剑锋能无伤乎后稷善播植不能使禾稼冬生逆天时也禹善治水凿九川不能回水西流逆地势也人虽才艺卓絶不能悖理成行逆人道也故循理处情虽愚憃可以立名反道为务虽贤哲犹有祸害君子如能忠孝仁义履信思顺自天祐之吉无不利也
　　慎独第十
　　善者行之总不可斯湏离可离非善也人之湏善犹首之湏冠足之待履首不加冠是越类也行不蹑履是夷民也今处显而脩善在隐而为非是清旦冠履而昏夜倮跣也荃荪孤植不以岩隐而歇其芳石泉潜流不以涧幽而不清人在暗密岂以隐翳而回操是以戒慎目所不覩恐惧耳所不闻居室如见宾入虚如有人故蘧瑗不以昏行变节【卫灵公与夫人夜坐闻车声辚辚至阙而止过阙复有声公问夫人曰知此为谁曰蘧伯玉也】顔回不以夜浴改容勾践拘于石室君臣之礼不替【越王范蠡吴王囚之登髙望之顾谓太宰嚭曰彼越王一节之人范蠡一介之士虽在穷厄之地而不失君臣之礼】冀缺耕于坰野夫妇之敬不亏【冀邑名郤其姓也林外曰坰郊外曰野缺耕于田其妻馌之敬相待如宾】斯皆慎乎隐防枕善而居不以视之不见而移其心听之不闻而变其情也谓天葢髙而听甚卑谓日葢逺而照甚近谓神葢幽而察甚明诗云相在尔室尚不媿于屋漏【西北隅谓屋漏】无曰不显莫予云觏暗昧之事未有幽而不显昏惑之行无有隐而不彰脩操于明行悖于幽以人不知若人不知则鬼神知之鬼神不知则己知之而云不知是盗钟掩耳之智也孔徒晨起为善孜孜东平居室以善为乐【汉明帝遣使手诏赐东平国中傅曰日者问王苍处家何等最乐王言为善最乐其言甚大非诸侯王骄恣放逸者可比】故身恒居善则内无忧虑外无畏惧独立不惭影独寝不愧衾上可以接神明下可以固人伦徳被幽明庆祥臻矣
　　贵农第十一
　　衣食者民之本也民者国之本也民恃衣食犹鱼之湏水国之恃民如人之倚足鱼无水则不可以生人失足必不可以步国失民亦不可以治先王知其如此而给民衣食故农祥旦正辰集娵訾阳气愤盈上耕帝借于东郊仓庚鸣戴胜降后妃躬桑于北郊【用己未日】国非无良农也而王者亲耕世非无蚕妾也而后妃躬桑上可以供宗庙下可以劝兆民神农之法曰丈夫丁壮而不耕天下有受其饥者妇人当年而不织天下有受其寒者故天子亲耕后妃亲织以为天下先是以其耕不强者无以养其生其织不力者无以葢其形衣食饶足奸邪不生安乐无事天下和平智者无所施其防勇者无以行其威故衣食为民之本而工巧为其末也是以雕文刻镂伤于农事锦缋綦组害于女工农事伤则饥之本也女工害则寒之源也饥寒并至而欲禁人为盗是火而欲无炎挠水而望其静不可得也衣食足知荣辱仓廪实知礼节故建国者必务田蚕之实弃美丽之华以谷帛为珍寳比珠玉于粪土何者珠玉止于虚玩而谷帛有实用也假使天下瓦砾悉化为和璞砂石皆变为隋珠如值水旱之嵗琼粒之年则璧不可以御寒珠未可以充饥也虽有夺日之鉴代月之光归于无用也何异画为西施美而不可悦刻作桃李似而不可食也衣之与食惟生人之所由其最急者食为本也霜雪岩岩苫盖不可以代裘【苫茆也言无布帛可衣惟衣茆象女人之衣故曰今江东亦呼为盖也】室如悬磬草木不可以当粮故先王制国有九年之储可以备非常救灾厄也尧汤之时有十年之蓄及遭九年洪水七载大旱不闻饥馑相望捐弃沟壑者蓄积多故也谷之所以不积者在于游食者多而农人少故也夫螟螣秋生而秋死【食苖心曰螟食节曰螣食根曰蝥食叶曰蠈此四虫者皆为人害也】一时为灾而数年乏食今一人耕而百人食之其为螟螣亦以甚矣是以先王敬授民时劝课农桑省游食之人减徭役之费则仓廪充实颂声作矣【公羊髙曰什一天下之中正也什一行而颂声作矣】虽有戎马之兴水旱之沴国未尝有忧民终为无害也










　　刘子卷二
　　钦定四库全书
　　刘子卷三　　　　　　　北齐　刘昼　撰
　　爱民第十二
　　天生万民而立之君君则民之天也天之养物以隂阳为本君之化民以政教为务故寒暑不时则疾疫风雨不节则嵗饥刑罚者民之寒暑也教令者民之风雨也刑罚不时则民伤教令不节则俗敝故水浊无掉尾之鱼土确无威防之木政烦无逸乐之民政之于人由琴瑟也张弦急则小弦絶大弦阏矣夫足寒伤心民劳伤国足温而心平人佚而国宁是故善为理者必以仁爱为本不以苛酷为先寛宥刑罚以全人命省彻徭役以休民力轻约赋敛不匮人财不夺农时以足民用则家给国富而太平可致也人之于君犹子之于父母也未有父母富而子贫父母贫而子富也故人饶足者非独人之足亦国之足也渇乏者非独人之渇乏亦国之渇乏也故有若曰百姓足君孰与不足百姓不足君孰与足此之谓也先王之治上顺天时下养万物草木昆虫不失其所獭未祭鱼不施网罟豺未祭兽不脩田猎鹰隼未击不张罻罗霜露未霑不伐草木草木有生而无识鸟兽有识而无知犹施仁爱以及之奚况生人而不爱之乎故君者其仁如春其泽如雨徳润万物则人为之死矣昔太王居邠而人随之仁爱有余也夙沙之君而人背之仁爱不足也仁爱附人坚于金石金石可销而人不可离故君者壤也人者卉木也未闻壤肥而卉木不茂君仁而民人不盛矣
　　从化第十三
　　君以民为体民以君为心心好之身必安之君好之民必从之未见心好而身不从君欲而民不随也人之从君如草之从风水之从器故君之徳风之与器也人之情草之与水也草之戴风风鹜东则东靡风鹜西则西靡是随风之东西也水之在器器方则水方器圆则水圆是随器之方圆也下之事上从其所行犹影之随形响之应声言不虚也上所好物下必有甚诗云诱民孔易言从上也昔齐桓公好衣紫阖境尽被异防晋文公不好服美羣臣皆衣防羊鲁哀公好儒服举国皆着儒衣赵武灵王好鵕防国人咸冠防冠紫非正色防非美毳儒非俗服鵕非冠饬而竞之者随君所好也楚灵王好细腰臣妾为之约食饿死者多越王勾践好勇而揖鬭蛙国人为之轻命兵死者众命者人之所重死者人之所恶今轻其所重重其所恶者何也从君所好也尧舜之人可比屋而封桀纣之人可接屋而诛非尧舜之民性尽仁义而桀纣之人生辄奸邪而善恶性殊者染化故也是以明君慎其所好以正时俗树之风声以流来世或者以为上化而下不必随君好而人未必同也故唐尧之世而四凶纵殷纣之时而三仁贞汉文节俭而人庶奢齐景奢而晏婴俭此未达之辞也何者冬之徳隂而有寒炎萧丘夏之徳阳而有霜霰以天地之徳由不能一于隂阳况其贤圣岂能一于万民哉故权衡虽正不能无毫厘之差钧石虽平不能无抄撮之较从君之譬以多言之唐尧居上天下皆治而四凶独乱犹曰尧治治者多也殷纣在上天下皆乱而三仁独治犹曰纣乱乱者众也汉文节俭而人有奢犹曰世俭俭者多也齐景太奢而晏婴躬俭犹曰国奢奢者众也水性冝冷而有华阳温泉犹曰水冷冷者多也火性冝热而有萧丘寒炎犹曰火热热者多也迅风波髙下相临山隆谷洼差以寻常较而望之犹曰水平举大体也故世之论事皆取其多者以为之节今观言者当顾言外之防不得拘文以害义也
　　法术第十四
　　法术者人主之所执为治之枢也术藏于内随务应变法设于外适时御人人用其道而不知其数者术也悬教设令以示人者法也人主以术化世犹天以气变万物气变万物而不见其象以术化人而不见其形故天以气为灵主以术为神术以神隐成妙法以明断为工淳风一浇则人有争心情为既动则立法以捡之建国君人者虽能善政未有弃法而成治也故神农不施刑罚而人善为政者不可废法而治人舜执干戚而服有苖征伐者不可释甲而制冦立法者譬如善御察马之力揣途之数齐其衔辔以从其势故能登坂赴险无覆轶之败乗危涉逺无越轨之患君犹御也法犹辔也人犹马也道犹轨也理犹执辔也执辔者欲马之遵轨也明法者欲人之循治也辔不均齐马失轨也法不适时人乖理也是以明主务循其法因时制冝茍利于人不必法古必害于事不可循旧夏商之衰不变法而亡三代之兴不相袭而王尧舜异道而徳盖天下汤武殊治而名施后代由此观之法宜变动非一代也今法者则溺于古律儒者则拘于旧礼而不识情移法宜变改也此可与守法而施教不可与论法而立教故智者作法愚者制焉贤者更礼不肖者拘焉拘礼之人不足以言事制法之士不足以论理若握一世之法以传百世之人由以一衣拟寒暑一药治痤瘕也若载一时之礼以训无穷之俗是刻舟而求劒守株而待兔故制法者为理之所由而非所以为治也礼者成化之所宗而非所以成化也成化之宗在于随时为治之本在于因世未有不因世而欲治不随时而成化以斯治政未为衷也
　　赏罚第十五
　　治民御下莫正于法立法施教莫大于赏罚赏罚者国之利器而制人之柄也故天以晷数成嵗国以法教为才晷运于天则时成于地法动于上则治成于人晷之运也先春后秋法之动也先赏后罚是以温风发春所以动萌华也寒露降秋所以殒茂叶也明赏有徳所以劝善人也显罚有过所以禁下奸也善赏者因民所喜以劝善善罚者因民所恶以禁奸故赏少而善劝刑薄而奸息赏一人而天下喜之罚一人而天下畏之用能教狭而治广用寡而功众也昔王良之善御也识马之饥饱规矩徐疾之节故鞭防不载而千里可期然不可以无鞭防者以马之有佚也圣人之为治也以爵赏劝善以仁化爱民故刑罚不用太平可致然而不可废刑罚者以民之有纵也是以赏虽劝善不可无罚罚虽禁恶不可无赏赏平罚当则理道立矣故君者赏罚之所归诱人以趣善也其利重矣其威大矣空悬小利足以劝善虚设轻威可以惩奸矧复张厚赏以施下操大威以临下哉故一赏不可不信也一罚不可不明也赏而不要【恐当作信】虽赏不劝罚而不明虽刑不禁不劝不禁则善恶失理是以明主一赏善罚恶非为己也以为国也适于己而无功于国者不加赏焉逆于己而有劳于国者不施罚焉罚必施于有过赏必加于有功茍能赏信而罚明则万人从之若舟之循川车之遵路亦奚向而不济何行而弗臻矣
　　审名第十六
　　言以绎理理为言本名以订实实为名源有理无言则理不可明有实无名则实不可辨理由言明而言非理也实由名辨而名非实也今信言而弃理非得理者也信名而畧实非得实者也故明者课言以寻理不遗理而着言执名以责实不弃实而存名然则言理兼通而名实俱正世人传言皆以小成大以非为是传弥广而理逾乖名弥假而实逾反则指犬似人转白成黒矣今指犬似人转白成黒则不类矣専以类推以此象彼谓犬似玃玃似狙狙似人则犬似人矣谓白似缃【浅黄】缃似黄黄似朱朱似紫紫似绀【清色】绀似黒则白成黒矣黄轩四面非有八目【黄帝使诸分理四方因以为四面即今之方伯也】夔之一足必有独胫【鲁哀公问孔子曰后夔一足信乎对曰调六律和八音惟一人则足】周人玉璞其实死防【周人懐璞谓郑贾曰欲买璞乎曰欲之出其璞视之乃死防也因谢不取】楚之凤凰乃是山鸡【楚人担山鸡者路人问何鸟也曰凤凰也路人弗惜千金贩之欲献楚王经宿而死】愚谷智叟而像顽称【昔有贤人隐于愚谷自号曰愚谷叟时人闻之以为真愚人也】黄公美女乃得丑名【齐有黄公二女皆国色常谦卑以为丑恶故一国无聘者卫有鳏夫时冒取之果国色也】鲁人缝掖实非儒行【缝大也孔子居鲁常服之】东郭吹竽而不知音【竽似笙有卅六管齐宣王好闻之吹竽者三千人东郭处士也】四面一足本非真实玉璞凤凰不足定名鲁人东郭空滥美称愚谷黄公横受恶名由此观之传闻丧真翻转名实美恶无定称贤愚无正目俗之者不察名实虚传説者即似定真闻野丈人谓之田父河上姹女谓之妇人尧浆【木树中水】禹粮【赤土中极赤之土禹治水乏食乃取此土食之】龙肝牛膝谓之为肉【已上俱是药名】掘井得人言自土而出三豕渡河云彘行水上凡斯之类不可胜言故狐狸二兽因其名便【狐野犬狸野猫】合而为一蛩蛩巨虚其实一兽【蛩蛩前足长巨虚后足长其兽出鴈门山见人即巨虚负蛩而走】因其词烦分而为二斯虽成其名而不知败其实弗审其词而不察其形是以古人必慎传名近审其词逺取诸理不使名害于实实隐于名故名无所容其伪实无所蔽其真此之谓正名也
　　鄙名第十七
　　名者命之形也言者命之名也形有巧拙名有好丑言有善恶名言之善则悦于人心名言之恶则忮于人耳是以古人制邑名子必依善名名之不善害于实矣昔毕万以盈大防福晋讐以怨偶逢祸然盈大者不必尽吉怨偶者不必皆凶而人懐爱憎之意者以其名有善恶也今野人昼见蟢子者以为有喜乐之瑞夜梦见雀者以为有爵位之象然见蟢者未必有喜梦雀者未必弹冠而人悦之者以其名利人也水名盗泉尼父不潄邑名朝歌顔渊不舍里名胜母曽子还轫亭名栢人汉后【髙帝】夜遁何者以其名害义也以蟢雀之徴无益于人名茍近善而世俗爱之邑泉之大生人所庇名必伤义圣贤恶之由此而言则善恶之义在于名也昔有贫人命其狗曰富命其子曰乐方祭而狗入于室叱之曰富出祝曰不祥家果有祸其子后死哭之曰乐而隣人不知其悲有人字其长子曰盗次子曰敺盗持衣出耨【锄草曰耨】其母呼之曰盗吏因之其母呼敺徃喻吏遽而声不转但言敺敺吏因敺之盗防至于殪立名不善而受其弊审名之宜岂不信哉
　　刘子卷三
　　钦定四库全书
　　刘子卷四　　　　　　　北齐　刘昼　撰
　　知人第十八
　　龙之潜也庆云未附则与鱼鼈为邻骥之伏也孙阳未赏必与驽骀同枥【骥龙马驽骀钝马孙阳即伯乐也】士之翳也知巳未顾亦与佣流杂处自非洞明莫能分也故明哲之相士聴之于未闻察之于未形而鉴其神智识其才能可谓知人矣若功成事遂然后知之者何异耳闻雷霆而称为聪目见日月而谓之明乎故孔方諲之相马也虽未追风逐电絶尘灭影而迅足之势固已见矣薛烛之赏劒也虽未陆斩犀水截轻羽而鋭刃之资亦已露矣【孔薛俱秦人】故范蠡吠于犬窦文种闻而拜之鲍龙跪石而吟仲尼为之下车尧之知舜不违桑隂文王之知吕望不以永日眉防之防而形于色音声之妙而动于心贤圣观察不待成功而知之也陈平之弃楚归汉魏无知识其善谋韩信之亡于黒水萧何知其能将岂待吐六奇而后明破赵魏而方识哉若于临机能谋而知其智犯难涉危乃见其勇是凡夫之识非明哲之鉴公输之刻凤也冠距未成翠羽未树人见其身者谓之龙鵄见其首者名曰鴮鸅皆訾其丑而笑其拙及凤之成翠冠云耸朱距电揺锦身霞散绮翮焱发翽然一翥翻翔云栋三日而下集然后赞其奇而称其巧尧遭洪水浩浩滔天荡荡懐山下民昏垫禹为匹夫未有功名尧深知之使治水焉乃凿龙门斩荆山导熊耳通鸟防栉奔风沐骤雨耳目黧黔手足胼胝冠絓不暇取经门不及过使百川东注于海西被于流沙生人免为鱼鼈之患于是众人咸歌咏始知其贤故见其朴而知其巧者是王尔之知公输也凤成而知其巧者是众人之知公输也未有功而知其贤者是尧之知禹也有功而知其贤者是众人之知禹也故知人之君未易遇也侯生夷门抱闗之吏见知于无忌豫子范中行之亡虏异于智伯名尊而身显荣满于当世虽复刎颈魏庭漆身赵地揣情酬徳未报知已虚左之顾国士之遇也世之烈士愿为君授命者犹瞽者之思视躄者之想行而目终不得开足终不得伸徒自悲夫
　　荐贒第十九
　　国之需贤譬车之恃轮犹舟之倚檝也车摧轮则无以行舟无檝则无以济国乏贤则无以理国之多贤如托造父之乘附越客之舟身不劳而千里可期足不行而蓬莱可至朝之乏贤若鳯亏六翮欲望背磨青天臆冲绛烟终莫由也峻极之山非一石所成凌云之榭非一木所搆狐白之裘非一腋之毳宇宙为宅非一贤所治是以古之人君必招贤搜隐人臣则献士举知唐升二八流睦睦之风周保十乱播济济之咏仲尼在卫赵鞅折谋干木处魏秦人罢兵宫奇未亡献公不侵子玉犹存文公侧坐以此而言则立政致治折冲厌难者举贤之效也夫连城之璧瘗影荆山夜光之珠潜辉郁浦玉无翼而飞珠无胫而行声于章华之台燿于绮罗之堂者盖人君之举也贤士有胫而不肯至殆蠧材于幽岫毁迹于柴荜者盖人不能自荐未有为之举也古人竞举所知争引其类才茍适治不问世胄智茍能谋奚妨秕行昔时人君拔奇于困虏擢能于屠贩内荐不避子外荐不避讐身受进贤之赏名有不朽之芳昔子贡问于孔子曰谁为大贤子曰齐有鲍叔郑有子皮子贡曰齐无管仲郑无子产乎子曰吾闻进贤为贤非贤为不肖鲍叔荐管仲子皮荐子产未闻二子有所举也进贤为美逾身之贤矧复抑贤者乎故黔息碎首以明百里北郭刎颈以申晏婴所以致命而不辞者为国荐士灭身无悔忠之至也徳之难也臧文仲不进展禽仲尼谓之窃位公孙不引董生汲黯持为妬贤虞丘不荐叔敖樊姬贬为不肖【虞丘楚相樊姬庄王妃也】东闾不达髦士后行乞于中路为国入寳不如能献贤献贤受上赏蔽贤显戮斯前识之良规后代之明镜矣
　　因显第二十
　　夫火以吹爇生熖镜以莹拂成鉴火不吹则无外耀之光镜不莹必阙内影之照故吹成火之光莹为镜之华人之寓代亦须声誉以发光华犹此火镜假吹莹也今虽智如樗里才若贾生居环堵之室无知己之谈望迹流于地声闻于天不可得也栁下惠不遇仲尼则贞洁之行不显未免于三黜之臣无耻之人也季布不遇曹丘则百金之诺不未离于凢虏无羞之士也二子所以徳洽于当时而声流于万代者圣贤吹莹也昔有卖良马于市者已三旦矣而市人不顾乃谓伯乐曰吾卖良马而市人莫赏愿子一顾请献半马之价于是伯乐造市来而迎睇之去而目送之一朝之价遂至千金此马非昨为驽骀今成駃騠也由昔莫之赏后有为之顾眄者也夫樟木盘根钩枝瘿节蠧皮轮囷拥肿则众眼不顾匠者采焉制为殿堂涂以丹漆画为黼藻则百辟卿士莫不顾眄仰视木性犹是也而昔贱今贵者良工为之容也荆磎之珠夜光之璧荐之侯王必藏之以玉匣缄之以金縢若闇以投人则莫不相眄以愕按劒而怒何者为无因而至故若物无所以因良马劳于驵阓美材朽于幽谷寳珠触于按劒名有所因而至则良马一顾千金槃木光于紫殿珠璧擎之玉匣今人之居代虽抱才智幽郁穷闺而无所因邪未有为之声誉先之以吹莹欲望身之光名之显犹扪虚风煎汤觅雪岂可得乎
　　托附第二十一
　　夫含气庶品未有不托附物势以成其便者也故霜鴈托于秋风以成轻举之势螣蛇附于春雾志希凌霄之游蟨防附于蛩蛩以攀追日之步碧萝附于青松以茂凌云之叶与夫鸟兽虫卉之智犹知因风假雾托峻附髙以成其事奚况于人而无托附以就其名乎故所托英贤则迹光名显所附闇蔽则身悴名朽天之始旭则目察轻烟嵗之将暮则蓬卷云中目之能见蓬之能髙托日之光附风之势也缀羽于金铁置之于江湖必也沈溺陷于泥沙非羽质重而性沈所托沈也载石于舟置之江湖则披风截波泛飏长涧非石质轻而性浮所托浮也搏牛之防飞极百步若附鸾尾则一翥万里非其翼工所托迅也楼季足捷追越奔光若驾疲驷则日不涉一舍非其胫迟所托蹇也以是观之附得其所则重石可浮短翅能逺附失其所则轻羽沦溺迅足成蹇夫燕之巢幕衔泥补缀烂若绫纹虽陶匠逞玅不能为之可谓固矣然凯旋剔幕则巢破子裂者所托危也鹪鹩巢苇之茎紩之以丝髪珠圆罗绉虽女子运巧不能为之可谓固矣然盲风歘至则苇折卵破者何也所托轻弱使之然也故鸟有择木之性鱼有选潭之情所以务其翔集葢斯为美也
　　心隐第二十二
　　二仪之大可以章程测也三纲之动可以圭表度也雷霆之声可以钟鼓传也风雨之变可以音律和也故有象可观不能匿其影有形可见不能限其迹有声可闻不能藏其响有色可察不能灭其情以夫天地隂阳之难明犹可以术数揆而耳目可知至于人也心居于内情伏于衷非可以算数测也凡人之心险于山川难知于天天有春夏秋冬旦暮之期人有厚貌深情不可而知之也故心有刚而色柔容强而质弱貌愿而行慢性懁而事缓假饰于外以明其情喜不必爱怒不必憎笑不必乐泣不必哀其藏情隐行未易测也日在天之内而光在人之外物亦照焉照之于外不可而伪内者也而伪犹生焉心在人之内而智又在其内神亦照焉纳之于内无所取徴也而欲求其情不亦难乎不洁在面人皆耻之不洁在心人不肯愧以面露外而心伏内故善饰其情潜奸隐智终身不可得而见也少正夘在鲁与孔子同时孔子门人三盈三虚惟顔渊不去独知圣人之徳也夫门人去仲尼而皈少正夘非不知仲尼之圣亦不知少正夘之佞子贡曰少正夘鲁之文人也夫子为政何以先之子曰赐也非尔所及也夫少正夘心逆而憸行僻而坚言伪而辩词鄙而博顺非而泽有此五为而乱圣人以子贡之明而不能见知人之难也以是观之佞与贤相类诈与信相似辩与智相乱愚与直相像若荠苨之乱人参蛇床之似蘼芜也俗之常情莫不自贤而鄙物重己而轻人观其意也非茍欲以愚胜贤以短加长由于人心难知非可以准衡平未能虚已相推故有以轻抑重以短凌长是以嫫母窥井自谓媚胜西施齐桓矜徳自称贤于尧舜若子贡始事孔子一年自谓胜之二年以为同徳三年方知不及以子贡之才犹不识圣人之徳望风相崇奚况世人而能推胜巳耶是以真伪绮错贤愚杂糅自非明哲莫能辩也




　　刘子卷四
<子部,杂家类,杂学之属,刘子>
　　钦定四库全书
　　刘子卷五　　　　　　　北齐　刘昼　撰
　　通塞第二十三
　　命有否泰遇有屈伸否与泰相翻屈与伸殊致邀泰遇伸不尽叡智遭否防屈不専肤蔽何者否泰由命屈伸在遇也命至于屈才通理壅遇及于伸才壅迹通通之来也非其力所招壅之至也非其智所回势茍就壅则口目双掩遇必属通则声眺俱明故处穴犬呼声郁数顺风长呌响通百里入井望天不过圆盖登峰眺日极于烟际向在井穴之时声非卒嗄目非暴昧而闻见局者其势壅也及其乘风蹈峰声非孟贲目非离娄而响彻眺逺者其势通也买臣忍饥而行歌王章苦寒而坐泣苏秦握锥而愤懑班超执笔而慷慨当彼四子势屈之时容色黧黒神情沮忸言为瓦砾行成狂狷髪露心忧影销貌悴引叹而雷转喷气则云涌如骐骥之伏于盐车猿之束于笼圏非无千里之駃万之捷然而不异羸钝者无所肆其巧也何异处穴而望声彻入井而欲睇博哉及其势伸志得或佩锦而还乡【朱买臣】或声玉于廊庙【王章】或合纵于六国之内【苏秦】或悬旌于昆仑之外【班超】当斯之时也容彩光液神气开发言成金玉行为世则乘肥衣轻怡然自得漂若轻鸱之泛长风沛若吞舟之飏大壑何异顺风而纵声登峰而长眺人犹是也而昔如彼今如此者非谓昔愚而今贤故丑而新美壅之与通也水之性清动壅以堤则波缩而气腐决之使通循势而行从涧而转虽有朽骸烂卉不能汚也非水之性异通之与壅也人之通犹水之通也出如流泉假有沙尘弗能汚也以是观之通塞之路与荣悴之容相去逺矣
　　遇不遇第二十四
　　贤有常质遇有常分贤不贤性也遇不遇命也性见于人故贤愚可定命在于天则否泰难期命运应遇危不必祸遇不必穷命运不遇安不必福贤不必达故患齐而死生殊徳同而荣辱异者遇不遇也春日丽天而隐者不照秋霜被地而蔽者不伤遇不遇也昔韩昭侯醉卧而寒典冠加之衣觉而问之知典冠有爱于己也以越职之故而加诛焉卫之骖乘见御者之非从后呼车有救危之意不其罪加之以衣恐主之寒呼车忧君之危忠爱之情是同越职之愆亦等典冠获罪呼车见徳遇不遇也鸱堕腐防非虞氏之慢缾水沃地非射姑之秽事出虑外固非其罪而侠客大怒虞氏见灭邾君大怒而射姑获免遇不遇也齐之华士栖志丘壑而太公诛之魏之干木遁代幽居而文侯敬之太公之贤非有减于文侯干木之徳非有逾于华士而或荣或戮者遇不遇也董仲舒智徳冠代位仅过士田千秋无他殊操以一言取相同遇明主而贵贱悬隔者遇不遇也庄姜适卫美而无宠宿瘤适齐丑而防幸遇不遇命也贤不贤性也怨不肖者不通性也伤不遇者不知命也如能临难而不慑贫贱而不忧可谓达命者矣
　　命相第二十五
　　命者生之本也相者助命而成者也命则有命不形于形相则有相而形于形有命必有相有相必有命同禀于天相须而成也人之命相贤愚贵贱修短吉凶制气结胎受生之时其真妙者或感五帝三光或应龙迹竒梦降及凡庶亦禀天命皆属星辰其值吉宿则吉值凶宿则凶受气之始相命既定即鬼神不能移改而圣智不能回也华胥履大人之迹而生伏羲女蜗感瑶光贯日而生颛顼庆都与赤龙合而生唐尧握登见大虹而生虞舜修纪见洞流星而生夏禹扶都见白气贯月而生殷汤太姙梦见长人而生文王顔徴感黒帝而生孔子刘媪感赤龙而生汉祖薄姬感苍龙而生文帝微子感牵牛星顔渊感中台星张良感弧星樊哙感狼星老子感火星若此之类皆圣贤受天瑞相而生者也相者或见肌骨或见声色贤愚贵贱修短吉凶皆有表诊故五岳崔嵬有峻极之势四渎皎洁有川流之形五色郁然有云霞之观五声铿然有钟磬之音善观察者犹风胡之别刃孙阳之相马览其机妙不亦难乎伏羲日角黄帝龙顔帝喾鸢肩颛顼骿骭尧眉八采舜目重瞳禹耳三漏汤肩二肘文王四乳武王齿孔子返宇顔回重瞳臯繇乌喙若此之类皆圣贤受天殊相而生者也舜目重瞳是至明之相而项羽王莽亦目重瞳子越王勾践长颈乌喙非善终之象而夏禹亦长颈乌喙王莽之重瞳譬驽马有骥之一毛而不可谓之骥也勾践长颈乌喙犹虵有龙之一鳞而不可谓之龙也爰及众庶皆有诊相故谷子丰下叔兴知其有后卫青方颡黥徒明其富贵亚夫纵理许负见其饿死羊鲋声豺叔姬鉴其灭族命相吉凶悬之于天命当贫贱虽富贵犹有祸患命当富贵虽欲杀之犹不能害夏孔甲畋于箕山大风晦暝入于人家主人方乳或占之曰后来而产是子不胜终必有殃孔甲取之曰茍以为余子谁敢殃之子长折薪斧斩其左足遂为大阍孔甲曰呜呼有天命矣夫汉文以梦而宠邓通相者占通当贫饿死帝曰能富在我何谓贫乎与之铜山専得冶铸后假衣食寄死人家子文之生妘子弃之虎乃乳之遂收养焉卒为楚相襃离国王侍婢有娠王欲杀之婢曰气从天来故我有娠及子之产捐猪圏中猪以气嘘之弃马枥中马复嘘之故得不死卒为夫余之王故善恶之命若从天堕若从地出不得以理数推非可以智力要今人不知命之有限而妄觊于非分命在于贫贱而穿凿求富贵命在于短折而临危求长寿皆惑之甚者也
　　妄瑕第二十六
　　大道混然无形寂然无声视之不见聴之不闻非可以影响求不得以毁誉称也降此以徃则事不双美名不竝盛矣虽天地之大三光之明圣贤之智犹未免乎訾也故天有拆之象地有裂之形日月有谪蚀之变五星有孛彗之妖尧有不慈之诽舜有囚父之谤汤有放君之称武有杀主之讥齐桓有贪淫之目晋文有不臣之声伊尹有诬君之迹管仲有僭上之名以夫二仪七耀之圣不能无亏沴尧舜汤武之圣不能免于嫌谤桓文伊管之贤不能无纎瑕之过由此观之宇宙庸流能自免于怨谤而无悔恡耶是以荆岫之玉必含纎瑕骊龙之珠亦有防纇然驰光于千里飞价于侯王者以小恶不足以伤其大美也今忌人之细短忘人之所长以此招贤是画空而寻迹披水而见路不可得也定国之臣亦有细短人主所以不弃之者不以小妨大也以小掩大非求士之谓也伊尹夏之庖厨傅説殷之胥靡百里奚虞之亡虏段干木魏之大驵此四子者非不贤也而其迹不免汚也名不两盛事不俱美昔魏文侯问于李克曰吴起何如人也克对曰起贪而好色然其善用兵司马穰苴不能过也乃以为将拔秦五城北灭燕赵葢起之力也魏无知荐陈平于汉王或人谗之曰平虽美丈夫如冠玉耳其中未必有可用也且闻盗嫂而受金王乃疎平让无知无知曰臣进防谋之士诚足以利国耳且其小过岂妨公家之大务哉乃擢为防军得施其防故范増疽发死而楚国亡阏氏开阵而汉军全者平之谋也髙祖弃陈平之小諐【音愆】采六奇之大谋文侯舍吴起之小失而取五城之功向使二主以其小过弃彼良材则魏国之存亡不可知汉楚之雄雌未可决也而吴起必埋名于贪好陈平陷身于贿盗矣俗之观士者见其威仪屑屑好行细洁乃谓英彦士有大趣不脩容仪不惜小检而谓之弃人是见朱橘一子蠧因剪树而弃之覩缛锦一寸防乃全匹而燔之齐桓深知寗戚将任之以政羣臣争谗之曰寗戚卫人去齐不逺君可使人问之若果真贤用之未晚也公曰不然患其有小恶者民人知小恶忘其大美此世所以失天下之士也乃夜举火而爵之以为卿相九合诸侯一匡天下桓公可谓善求士矣故仲尼见人一善而忘其百非鲍叔闻人一过而终身不忘夫子如斯之鲍叔如斯之隘也以是观之圣哲之量相去逺矣牛躅之洼不生鲂鱮巢幕之窠不容鹄卵崇山廓泽不辞汚秽佐世良材不拘细行何者量小不足以包大形器大无分小瑕也人之情性皆有细短若其大畧是也虽有小过不足以为累若其大畧非也虽有衡门小操未足与论大谋樊哙屠贩之竖萧曹斗筲之吏英布刑墨之周勃俳优之任其行皆中律其质则将才也张景阳郢中之大奸也而威诸侯顔浊邹梁父之大盗也而为齐勲臣此皆有所短然而功名不朽者大畧得也爰旌目鲍焦立节抗行不食非义之食乃饿而死不能立功拯溺者小节不申而大节屈也伯夷叔齐冰清玉洁义不为孤竹之嗣不食周粟饿死首阳杨朱全身养性去胫之一毛以利天下则不为也若此二子徳非不茂行非不髙亦能安治理紊蹈白刄而达功名乎此可以为百代之庸轨不可居伊管之任也
　　适才第二十七
　　物有美恶施用有冝美不常珍恶不终弃紫貂白狐制以为裘郁若庆云皎如荆玉此毳衣之美也压菅苍蒯编以蓑芒叶防疎絫黯若朽穰此卉服之恶也裘蓑虽异被服实同美恶虽殊适用则均今处绣戸洞房则蓑不如裘被雪沐雨则裘不及蓑以此观之适才所施随时成务各有冝也伏腊合欢必歌采菱牵石拖舟则歌嘘非无激楚之音然而弃不用者方引重抽力不如嘘之冝也卞庄子之升殷庭也鸣佩趋跄温色怡声及其搏虎必攘袂鼓肘瞠目震嘑非不知温顔下气之美然而不能及者方格猛兽不如攘袂之冝也安陵神童通国之丽也八音繁防使以噭吹囋声而人悦之则不及瞽师侏儒之美虵衔之珠百代之传寳以之弹鵄则不如泥丸之劲也棠谿之劔天下之铦也用之获穗曽不如钩鎌之功也此四者美不常珍恶不终废用各有冝也昔野人弃子贡之辩而悦马圉之辞越王退吹籁之音而好鄙野之声非子贡不及马圉吹籁不若野声然而美不必合恶而见珍者物各有用也水火金木土谷六府异物而皆有施规矩权衡准绳六法殊形而各有任故伊尹之兴土功也长胫者使之跖镢强脊者使之负土眇目者使之准绳伛偻者使之涂地因事施用仍便效才各尽其分而立功焉商歌之士鸡鸣之客才各有施不可弃也若使寗子结客于孟尝则未免追军之至囚系之辱也若使鸡鸣托于齐桓必不能光辅于霸道九合诸侯也时湏过闗莫若鸡鸣欲隆霸主莫若商歌商歌之雅而鸡鸣之鄙虽美恶有殊至于适理排难其揆一也楚之市偷天下之大盗而能却齐军虽使孙吴用兵彼必与之拒战未肯有望风而退也晋之叔鱼一国之佞邪也而能归季孙虽使甘苏聘説彼必与之较辩不至恐慑而逃还也大盗谗佞民之残害无用之人也茍有士术犹能为国兴利除害矧乃明智錬才其为大益岂可弃耶闗雎兴于鸟而为风之首美其挚而有别也鹿鸣兴于兽而为雅之端嘉其得食而相呼也以夫鸟兽之丑茍有一善诗人歌咏以为美谈奚况人之有善而可弃乎夫柽栢之断也大者为之栋梁小者为之椽桁直者中绳曲者中钩随材所施未有可弃者是以君子善能拔士故无弃人良匠善能运斤故无弃材是以人物交泰各尽其分而立功焉诗云虽有丝麻无弃菅蒯虽有姜姬无忘憔悴此之谓也










　　刘子卷五
　　钦定四库全书
　　刘子卷六　　　　　　　北齐　刘昼　撰
　　文武第二十八
　　规者所以法圆裁局则乖矩者所以象方制镜必背轮者所以辗地入水则溺舟者所以涉川施陆必踬何者方圆殊形舟车异用也虽形殊而用异而适用则均者盛暑炎蒸必借凉风寒交氷结必处温室夏不御氊非憎恶之炎有余也冬不卧簟非怨讐之凉自足也不以春日迟迟而毁羔裀秋露洒叶而剔笋席白羽相望霜刄竞接则文不及武干戈既韬礼乐聿修则武不及文不可以九畿慴然而弃武四郊多垒而摈文士用各有时未可偏无也五行殊性俱为人用文武异材并为大益犹救火者或提盆榼或挈瓶盂其器方圆形体虽反名质相乖至于盛水灭火功亦齐焉缴者身仰钓者身俯俯仰别状取利同焉织者渐进耕者渐退进退异势成务等焉墨子救宋重趼而行干木在魏身不下堂行止异迹存国一焉文以赞治武以凌敌趍舍殊律为绩平焉秦之季叶土崩瓦解汉祖躬提三尺之劔为黔首请命防涉山川犯矢石出百死以续一生而争天下之利奋武厉诚以决一旦之命当斯之时冠章甫衣缝掖未若戴金胄而擐犀甲也嬴项既灭海内大定以武创业以文止戈徴邹鲁诸生而制礼仪修六代之乐朝万国于咸阳当此之时修文者荣显习武者慙忸一世之间而文武遽为雄雌以此言之治乱异时随务用才也今代之人为武者则非文为文者则嗤武各执其所长而相是非犹以宫笑角以白非黒非适才之情得实之论也
　　均任第二十九
　　器有寛隘量有巨细材有大小则任其轻重所处之分未可乖也是以万石之鼎不可满以盂水一钧之钟不可容于泉流十围之木不可盖以茅茨榛棘之柱不可负于广厦何者小非大之量大非小之器重非轻之任轻非重之制也以大量小必有枉分之失以小容大则致倾溢之患以重处轻必有伤折之过以轻载重则致压覆之害故鹍鹏一轩横厉寥廓背负苍天足蹠浮云有六翮之资也騕褭一骛腾光万里絶尘掣电有迅足之势也今以鷰雀之羽而慕冲天之迅犬羊之蹄而觊追日之步势不能及亦可知也故奔蜂不能化藿蠋而螟蛉能化之越鸡不能伏鹄卵而鲁鸡能伏之夫藿与螟蛉俱虫也鲁鸡与越鸡同禽也然化与不化伏与不伏者藿大越小也夫龙虵有翻腾之质故能乗云依雾贤才有理政之徳故能践势处位云雾虽密蚁蚓不能升者无其质也势位虽髙庸夫不能治者乏其徳也故智小不可以谋大徳狭不可以处广以小谋大必危以狭处广必败子游治武城仲尼发割鸡之叹尹何为邑宰子产出制锦之谏徳小而任大谓之滥也徳大而任小谓之降也而其失也宁降无滥是以君子量才而授任量任而授爵则君无虚授臣无虚任故无负山之累折足之忧也
　　慎言第三十
　　日月者天之文也山川者地之文也言语者人之文也天文失则有谪蚀之变地文失则有崩竭之灾人文失必有伤身之患故口者言语之门户舌者门户之闗钥闗钥动则门户开门戸开则言语出出言之善则千里应之出言之恶则千里违之言失于已不可遏于人情发于近不可止于逺是以君子慎其闗钥以密言语言语在口譬含锋刄不可动也动锋刄者必伤喉舌言失之害非惟锋刄其所伤者不惟喉舌故天有卷舌之星人有缄口之铭所以警易言防口訧也口舌者患祸之宫亡灭之府也语言者性命之所属而形骸之所系也言出患入语失身亡身亡不可复存言出不可复追其犹射也悬机未发则犹可止矢一离弦虽欲返之弗可得也易诫枢机诗刺言玷斯言一玷非礛防所磨枢机既发岂骇电所追皆前圣之至慎后人之埏镕明者慎言故无失言闇者轻言自致害灭昔智伯失言于水灌韩魏蹑其肘足魏武漏语于英雄徳遗其筯是以头为秽器师驰徐州地分三晋土割岷蜀致败长衅为天下笑不慎言也韩昭侯与棠谿公谋而终夜独寝虑梦言露于妻妾也孔光不对温室之树恐言之泄于左右也言者风也无足而行无翼而飞不可易也是以圣人当言而惧发言而忧如蹈水火临危崄也礼然后动则动如春风人不厌其动时然后言则言如金石人不厌其声故身无失行口无过言也
　　贵言第三十一
　　越劔性鋭必托槌砧以成纯钩楚柘质劲必资搒檠以成弴弓人性虽敏必借善言以成徳行故槌砧者夷不平也搒檠者矫不正也善言者正不善也人目短于自见故借镜以观形髪拙于自理必假栉以修束心闇于自炤则假言以防行面之所以形明镜之力也髪之所以理栉之功也行之所以防善言之益也镜栉理形其惠轻也善言成徳其惠重也人皆悦镜之明已形而不慕士之明已心人皆欲栉之理其髪不愿善言之理其情是弃重徳而采轻功不亦倒乎为衣冠者已手不能则知越乡借人以制之至于理身而不知借言以修其行是处其身轻而于冠重不亦谬乎君子重正言之惠贤于轩璧之赠乐闻其过胜于徳义之名故楚庄王轻千乘之国而重申叔一言范献贱万亩之田以贵舟人片説季路抱五慎之诫赵鞅佩九言之箴【无始乱无怙富无恃宠无违同无傲礼无嫉能无移怒无谋非徳无犯非义】以此观之轩璧之与田邑岂能与善言齐价哉夫桓侯不采越人之説卒成骨髓之疾吴王不聴枚乘之言终受夷灭之祸夫人之将疾者必不甘鱼肉之味身之将败必不纳忠谏之言故临死者谓无良医之蔽将败者谓无直谏之臣而不聴善言是耳聋也非其耳之有塞善言不入耳乎是以明者纳规于未形采言于患表从善如转圜遣恶如讐敌正音日闻于耳祸害逾逺于身昔尧设招諌之鼓舜树诽谤之木汤立司过之士武王置诫慎之鼗以圣哲之神鉴穷机洞防非有毫厘之谬也犹设广聴之术开嘉言之路岂不贻厥将来表正言之益耶以夫先圣犹能采言于刍荛奚况布衣而不贵言乎故臣子之于君父则有献可替否讽諌之文知交之于朋友亦有切磋琢磨相成之义君子若能聴言如响从善如流则身安南山徳茂松栢声振金石名流千载也
　　伤谗第三十二
　　誉者善之枢也毁者宣恶之机也善生于性美宣恶出于情妬性美以成徳为恒情妬以伤人为务故誉以论善即辞以极善为功毁以誉过则言以穷恶为巧何者俗人好竒不竒不用也誉人不増其善则闻者不快于心毁人不益其恶则聴者不满于耳代之善人少而恶人多则誉者寂寞而谗者諠哗是以洗垢求痕吹毛觅瑕挥空成有转白为黒提轻当重引寸至尺墨子所以悲素丝杨朱所以泣岐路以其变为青黄回成左右也昔人兴谗言于青蝇譬利口于刀劔者以其防素成缁刄劲伤物故有四畏不可不慎鸟之曲喙锐距者羽类畏之兽之方喙钩爪者毛羣畏之鱼之哆唇锯齿者鳞族畏之人之利口谗谄者人共畏之谗嫉之人必好闻人恶恶闻人善妬才智之在已前忌富贵之在已上犹喉中有噎吞之思入目上有翳决之愿去吞决之情深则萋斐之辞作故娥眉者为丑女之所妬行贞洁者为谗邪之所嫉昔直不疑未尝有兄而谗者谓之盗嫂第五伦三娶孤女而世人谓笞妇翁凡此皆聴虚而责响视空而索影悖情倒理诬防之甚也以二子之贤非身行之不洁与人有讐也而不免于世谤者岂非兽恶其网人恶其谗耶故谗邪之蔽善人也犹朝日洞明雾甚则不见天沙石至浄流浊则不见地虽有明净之质而不发明者水雾蔽之也兰荪欲茂秋风害之贤哲欲正谗人败之故谗者知害嫉于他人而不知伤所説之主知伤所説之主而不知还害其身故无极之谗子常防谤郄费双灭谗谄之流弊一至于斯呜呼世之君子可不慎诸
　　慎隟第三十三
　　过者怨之梯也怨者祸之府也祸之所生必由积怨过之所始多因忽小小过之来出于意表积怨之成在于虑外故其来也不自悔其成也怨不可防防怨不密而祸害臻焉故登峭坂而不跌坠者慎于大也跨阜垤而多颠蹷者轻于小也茍慎其步虽履崄能安轻易其足虽夷路亦踬智者识轻小之为害故慎防细之危患每畏轻防懔懔焉若朽索之驭六马也鸿毳性轻积之沈舟鲁缟质薄叠之折轴以毳缟之轻防能败舟车者积多之所致也故墙之崩隤必因其隟劔之毁折皆由于莹尺蚓穿堤能漂一邑寸烟泄突致灰千室怨之始也防于隟莹及其为害大于墙劔祸之所伤甚于邑室将防其萌急于水火夏书曰怨岂在明不见是图故怨不在大亦不在小荧荧不灭能焚昆山防防不絶能成江河怨之所生不可类推祸之所言非可情测或怨大而成小或憾轻而至重深讐不必危而睚眦未可易也譬如风焉披云飞石卷水蹷木而人血脉不为之伤隟穴之风轻尘不动毛髪不摇及中肌肤以为深疾大不为害小而成患者大风散漫小风激射也故汉祖免贯髙之逆魏后曹操泄张绣之讐韩信削少年之辱安国释田甲之慢此皆遇英达之主寛廓之衿得以深怨而不为讐也鲁酒薄而邯郸围羊羮偏而宋师败郈孙以鬭鸡亡身齐侯以笑嫔破国皆以轻蔑细怨忘树祸端以酒食戯笑之故败国灭身为天下笑不慎故也代之闇者皆以小害易防之事以至于大患祸之至也人自生之福之来也人自成之祸与福同门害与利同隣若非至精莫能分矣是以智虑者祸福之门戸动静者利害之枢机不可不慎也

　　刘子卷六
　　钦定四库全书
　　刘子卷七　　　　　　　　北齐　刘书　撰
　　诫盈第三十四
　　四时之序节满即谢五行之性功成必退故阳极而降隂极而升日中则昃月盈则亏此天之常道也势积则损财聚则散年盛返衰乐极还悲此人之恒情也昔仲尼观欹器而革容【孔子观于鲁桓公庙有欹器焉问守者曰此何器曰正坐之器曰吾闻虚则欹中则正满则覆明君以为至诫故常置于坐侧顾谓弟子曰试注水焉乃注之水中则正满则覆夫子喟然叹曰呜呼夫物恶有满而不覆者哉】鉴损益而叹息【孔子读易至于损益喟然而叹子夏问曰夫子何叹焉孔子曰夫自损者必有益自益者必有损喜之以是叹也】此察象而识类覩霜而知氷也夫知进而不知退则践盈满之危处存而不忘危必履太山之安故雷在天上曰大壮山在地中曰谦谦则裒多益寡壮则非礼勿履处壮而能用礼居谦而能益寡降髙以就卑抑强而同弱未有谦尊而不光骄盈而不毙者也圣人知盛满之难持每居徳而谦冲虽聪明睿智而志逾下富贵广大而心逾降勋盖天下而情逾抑不以徳厚而矜物不以身尊而骄民故楚庄王功立而心惧晋文公战胜而色忧非憎荣而恶胜乃功大而心小居安而念危也夏禹一馈而七起周公一沐而三握髪食不遑饱沐不及晞非耐饥而乐劳是能心急于接士处于谦光也易曰以贵下贱大得民也是以君子髙而能卑富而能俭贵而能贱智而能愚勇而能怯辩而能讷博而能浅明而能闇是谓损而不穷也
　　明谦第三十五
　　天道下济而光明江湖善下而为王故山在地中成谦王侯以孤寡为损谦则荣而逾髙损则显而弥贵髙必以下为基贵则以贱为本在贵而忘贵故能以贵下民处髙而遗髙故能以髙就卑是以大壮徃则复天地之谦也极升必降隂阳之谦也满终则亏日月之谦也道盈体冲圣人之谦也易称谦尊而弥光老子云不伐故有功谦者在于降已以髙下卑以圣从鄙不伐在于有功不矜在于有徳不言归于冲退谦挹之流也好盈自贤矜功伐善者俗之恒情圣人之恶也必矜其功虽赏之而称劳情犹不足茍伐其善虽与之赏多必怨其少则慊望之情生躁竞之色见矜伐之路开患难之衅作矣君子则不然在荣以挹损为基有功而不矜有善而不伐遗其功而功常存忘其善而善自全情恒忘善故能以善下物情恒存善故能以善胜人是以情存功善非心谦也口虚托谦岂非矫乎以善胜物心遗功善非矜伐也口及其善岂非实乎故心存功善非心谦也口虽不言未免矜伐心舍功善口虽明言无伤于亷故夏禹昌言明称伐功咎繇陈谟云説我惠岂其矜功而存惠哉夫言善非伐而伐善者毎称其能言惠非矜而矜惠者常存其惠圣人知人情尚贤而好伐故发言裁典多由谦退所以弃其骄夸竞垂世则也
　　大质第三十六
　　火之性也大寒惨凄凝冰裂地而炎气不为之衰大热煊赫焦金烁石而炎气不为之炽者何也有自然之质而寒暑不能移也故丹可磨而不可夺其色兰可燔而不可灭其馨玉可碎而不可改其白金可销而不可易其刚各抱自然之性非可强变者也士有忠义之性懐正直之操不移之质亦如兹者也是以生茍背道不以为利死必合义不足为害故不趋利而逃害不忻生而憾死不可以威胁而变其操不可以利诱而易其心昔子闾之劫也拟之白刄而其心不倾【楚白公胜作乱杀子西劫子闾谓曰从我则免否即杀之以白刄刺闾心闾竟不从也】晏婴之盟也钩以曲防而其志不回【崔杼弑齐君使人将铁钩钩婴项欲与立盟共为要誓婴终不与】不可以利害变其情矣夫士有忠义之行践绳墨之节其于平日乃无异于众人及至处患蹈难而志气贞刚然后知其殊也譬如钟山之玉【钟山在会稽也】寒岭之松此瓀珉梓栁无殊也【瓀珉似玉入火即销梓是楸栁是杨栁也】及其烧以炉炭三日而色润不改处于积冰终嵗而枝叶不凋然后知其异于他玉众木也故袒裼暴虎而后勇气发焉超腾絶坂而后迅捷露焉手提万钧而后多力见焉处难践患而后真勇出焉不用干将奚以知其鋭也不引乌号奚以知其劲也【乌号弓以兰桑木为之黄帝殿前有桑一枝乌尝飞其上呜咽帝见之曰此木应堪材用也遂取为弓极美故曰乌号弓説文云黄帝于鼎湖山上得仙去遗弓羣臣见之皆泣又云南岭山有枯木乌每栖其上鸣因名乌号弓也】劲鋭之质较然易见犹因人获显况乃志行难覩曷得不因事而后明虖
　　辩施第三十七
　　夫山臯非为鸟植林林茂而鸟自栖之江湖非为鱼凿潭潭深而鱼自归之处世非为人积财财积而人自依之非其所招势使然也懐璧之子未必能惠而人竞亲者有惠人之资也被褐之士性能轻财而皆疎之者无惠人之资也令富而俭犹见亲敬贫而仁施必见疎慢非行之失彼情变也防驷登山不得直辔而行泛舟入海不得安身而坐何者山路迂回海水沦没行者欲直而路曲之坐者欲安而水荡之仁者欲施而贫遏之富而赈物徳不为难贫而俭啬行非为过天之道损有余人之情矜不足也昆山之下以玉抵乌彭蠡之滨以鱼食犬而人不爱者非性轻财所丰故也挈缾丐水执萑求火【草似龙须可为席人用烳火也音普】而人不恡非性好施有余故也口非匏不得不食身非木石不得不衣食不满腹岂得辍口而惠人衣不蔽形何得露体而施物非性俭恡不足故也饥馑之春不赈朋戚多稔之秋飨及四隣不赈朋戚人之恶惠及四隣人之善盖善恶之行出于性情而系于饥穰也以此观之太丰则恩情生窭乏则仁惠废也【窭贫】相马者失在于瘦求千里之步亏也相人者失在于贫求恩惠之迹缺也轻财之士世非少也然而不见者贫掩之也徳行未着而称我能犹足不能行而卖躄药望人信之实为难矣
　　和性第三十八
　　夫欧冶铸劔【越王时人姓聂名干将善能欧冶铸劔】太刚则折太柔则卷欲劔无折必加其锡欲劔无卷必加其金何者金性刚而锡质柔刚柔均平则为善矣良工涂漆缓则难晞漆急则弗牢均其缓急使之调和则为美也人之含性有似于兹刚者伤于严猛柔者失于软懦缓者悔于后机【会也】急者败于懁促【懁急懁古县反】故铸剑者使金不至折锡不及卷制器者使缓而能晞急而能牢理性者使刚而不猛柔而不懦缓而不后机急而不懁促故能剑器兼善而性气淳和也昔徐偃王软而国灭【周穆王西巡狩闻徐子僭号命楚伐徐徐子爱民无权不忍鬭北走彭城将死曰吾赖于文徳而不明武备故至此】齐简公懦而身亡此性太柔之失也晋阳处父以纯刚取害【晋大夫性太刚躁后被晋君所杀】郑子阳以严猛致毙【郑君性太严猛后为臣下所杀】此性太刚之过也楚子西寛而招败邾庄公懁而自祸此性褊急之灾也西门豹性急佩韦皮以自缓【六国时为邺令】董安于性缓带丝以自急【晋阳太守】彼各能以一物所长攻其所短故隂阳调天地和刚柔均人事和也隂阳不和则水旱失节刚柔不均则强懦乖政水旱失节则嵗败强弱乖政则身亡是以智者寛而栗严而温柔而毅猛而仁刚而济其柔柔抑其强强弱相防缓急相弼以斯善性未闻误物而有悔恡者也
　　殊好第三十九
　　累榭洞房珠帘玉扆人之所悦也鸟入而忧耸石巉岩轮菌糺结猨狖之所便也人生而栗五茎六英咸池箫韶人之所乐也兽闻而振悬濑碧潭澜波汹涌鱼龙之所安也人入而畏飞鼯甘烟【飞鼯好食火烟】走貃美铁【兽好食铁】防日嗜虵【鸟似鸡高三尺亦曰防鸡】人好刍豢【食草曰刍食米曰豢】鸟兽与人受性既殊形质亦异所居隔絶嗜好不同未足怪也人之与兽共禀二仪之气俱抱五常之性虽贤愚异情善恶殊行至于目见日月耳闻雷霆近火觉热履水知寒此之麤识未宜有殊也声色芳味各有正性善恶之分皎然自露不可以皂为白以羽为角以苦为甘以臭为香然而嗜好有殊絶者则偏其反矣非可以类推弗得以情测颠倒好丑良可怪也頳顔玉理眄视巧笑众目之所悦也轩皇爱母之魌貌【魌丑貌也】不易落英之丽容陈侯悦敦洽之丑状弗赏阳文之婉姿炮羔煎鸿臛臑熊【是臑是蹯即熊掌也煮熟以密淹之可食】众口之所嗛【以其味美故也】文王嗜菖蒲之葅不易龙肝之味阳春白雪激楚采菱【皆是曲名】众耳之所乐也而汉顺聴山鸟之音云胜丝竹之响魏文侯好捶凿之声不贵金石之和郁金憺【恬静薫香】春兰秋蕙【尽是香草】众鼻之所芳也海人悦至臭之夫不爱芬馨之气若斯人者皆性有所偏也执其所好而与众相反则倒白为黒变苦成甘移角成羽佩莸蒜当薫美丑无定形爱憎无正分也








　　刘子卷七
<子部,杂家类,杂学之属,刘子>
　　钦定四库全书
　　刘子卷八　　　　　　　北齐　刘昼　撰
　　兵术第四十
　　太古淳朴民心无欲淳浇则争起而战萌生焉神农氏木为弧剡木为矢弧矢之利以威天下其后蚩尤强暴好习攻战销金为刄割革为甲而兵遂兴矣黄帝战于涿鹿【神农世衰诸侯相侵伐帝习用干戈以征不享诸侯咸来宾而蚩尤作乱不用命乃征师战于涿鹿之野擒杀蚩尤】颛顼争于不周【共工氏与颛顼战于不周　共工氏败绩以头触不周山】尧战丹水【未详】舜征有苖【苖民逆命帝乃诞敷文徳舞干戚于两阶七旬有苖格】夏讨有扈【有扈氏贼侮五行怠弃三正启召六卿以征之大战于甘】殷攻葛伯【书曰葛伯仇饷汤一征自葛载】周伐崇侯【崇侯虎蔑侮父兄暴虐百姓文王伐之三旬不降退修徳教而复伐之因垒而崇降】夫兵者凶器财用之蠧而民之残也五帝三王弗能弭者所以禁暴而讨乱非欲耗财以害民也然众聚则财散锋接则民残势之使然也故兵贵伐谋不重交刄百战百胜非用兵之善也善用兵者不战而胜善之善也王者之兵修正道而服人霸者之兵奇谲变而取胜夫将者国之安危民之性命不可不重故诏之于庙堂授之以斧钺受命既已则设明衣凿凶门临军之日则忘其亲援桴【击鼓杖也】鼓之时则忘其身用能无天于上无地于下无敌于前无顾于后以全国为重以智谋为先故将者必明天时辨地势练人谋明天时者察七纬之情洞五行之趣聴八风之动鉴五云之候辨地势者识七舎之形别九地之势【若山陵之战不逆髙水草之战不涉深平地之战不涉虚险】练人谋者抱五徳之美握二柄之要五徳者智信仁勇严也二柄者赏罚也智以能谋信以约束仁以爱人勇以陵弱严以镇众赏以劝功罚以惩过故智者变通运奇之府也兵者诡道而行以其制胜也是以万弩齐彀孙膑之奇【庞防伐韩齐遣孙膑徃救兵寡不敌退减灶示弱防曰我知齐军怯趍齐军膑遂于马陵险隘斫白树而书曰庞防死此树下防果夜至读未毕万弩俱发魏师大乱乃自刭】千牛俱奔田单之防【乐毅破齐地皆属燕独莒即墨未下田单乃收城中得牛千余为绛缯衣画以五彩龙文束兵刄于其角而灌脂束苇于其尾烧其端凿城数十穴夜纵牛壮士五千随其后牛尾热怒而奔燕军大败尽复其城】囊土壅水韩信之权【信引兵伐齐齐请救于楚信令人为万余囊盛沙壅水上流引军半渡击龙且佯不胜还走且喜曰知信怯也遂追渡水信使人决壅囊水大至龙且军半不得渡击杀龙且】拽柴尘栾枝之谲【晋国将也兵少势弱使军卒拽柴起尘楚望尘起以谓晋兵甚盛也】舒车豕突尹子之术【将车载猪以向军营】云梯烟浮鲁生之巧【鲁攻宋城使鲁班造云梯】用奇出于不意少可以挫多弱可以折强况夫以众击寡以明攻昧兵形象水水之行避髙而就下兵之势避实而击虚避强而攻弱避治而取乱避鋭而击衰故水因地而制形兵因敌而制胜则兵无成势水无定形观形而运奇随势而应变反经以为巧无形以成妙故风雨有形则可以帷幕捍寒暑无形不可以闗钥遏也是以善攻者敌不知其所守如畏雷电击无常处善守者敌不知其所攻如寻环中不见其际视吾之谋无畏敌坚视吾之坚无畏敌谋以此言之不可不知也夫将者以谋为本以仁为源谋以制敌仁以得人故谋能制敌者将也力能胜敌者卒也将以权决为本卒以齐力为先是以列宿满天不及胧月形不一光不同也虎兕多力而受制于人者心不一力不济也万人离心不如百人同力千人递战不如十人俱至今求同心之众必死之士在于仁恩洽而赏罚明猜忌胥靡者【胥相也靡无也】临危难而不惧履水火而如归非轻死而乐伤仁恩驱之也将得众心必与同患暑不张盖寒不御裘所以均寒暑也隘险不乘丘陵必下所以齐劳逸也军食熟然后敢食军井通然后敢饮所以同饥渇也三军合战必立矢石之下所以共安危也故醇醪注流军士通醉【越勾践行营有使献酒一尊勾践饷吾此酒众不徧遂以酒防河中军士于下饮之皆醉】温辞一洒师人挟纩【楚庄王出兵天大雪三军皆冻王以温辞慰劳士卒闻之身皆如挟细绵】茍得众心则人竞趋死以此众战犹转石下山决水赴壑孰能当之矣
　　阅武第四十一
　　司马法曰【司马穰苴兵法】国家虽大好战则亡天下虽安亡战必危亟战则民凋不习则民怠凋非保全之术怠非御冦之方故兵不妄动而习武不辍所以养民命而修戎备也孔子曰以不教民战是谓弃之易曰君子修戎器以备不虞是以春搜夏苖秋狝冬狩皆于农隙以讲武事三年而治兵习战敌也出曰治兵始其事也入曰振旅言整众也还归而饮至告于庙所以昭文章明贵贱顺少长辩等列习威仪夫三军浩漫则立表号言不相闻故为鼓铎以通其耳视不相见故制旌麾以宣其目若民不习战则耳不聆鼔铎之音目不察旌麾之号进退不应令疎数不成行故士未战而震栗马未驰而沐汗非其人怯而马弱不习之所致也吴王宫人教之战阵约之法令回还进退尽中规矩虽蹈水火而不顾者非其性勇而气刚教习之所成也镆鎁不为巧者鋭而为拙者钝然而巧以生胜拙而之负者习与不习也阖闾习武试其民于五湖劔皆加肩流血不肯止勾践习战试其民于寝宫民争入水火死者千余遽击金而退之岂其恶生而贪死赏罚明而教习至也是以逄防善射不能用不调之弓【就羿学射尽羿之术】造父善御不能防不服之马【赵简子七代祖为周穆王御马上昆仑山】般倕善斵不能运不利之斤【神农时巧工也】孙吴善将不能战不习之卒貔貅戾兽而黄帝教之战鹰鹯鸷鸟而罗氏教之击夫鸟兽无知之性犹随人指授而能战击者教习之功也奚况国之士民而不习武乎故射御惯习至于驰猎则能擒获教习之所致也若弗先习覆跌是惧奚遽望获今以练卒与不练卒交锋若胡越争游不竞明矣是以先王因于闲隟大阅简众缮修戎器【缮治也】为国豫备也
　　明权第四十二
　　循理守常曰道临危制变曰权权之为称譬犹权衡也衡者测邪正之形权者揆轻重之势量有轻重则形之于衡今加一环于衡左则右蹶加之于右则左蹶惟莫之动则平正矣人之于事临危制变量有轻重平而行之亦犹此也古之权者审其轻重必当于理而后行焉易称巽以行权语称可以适道未可与权权者反于经而合于道反于义而后有善若唐棣之华反而更合也孝子之事亲和顔卑体尽孝尽敬及其溺也则揽髪而拯之非敢侮慢以救死也故溺而捽父祝则名君势不得已权之所设也慈爱者人之常情然大义灭亲灭亲益荣由于义也是故慈爱义方二者相权义重则亲可灭若虞舜之放弟象傲周公之诛管叔【武王克商立纣子武庚使三叔监其国武王崩成王幼周公摄政管叔疑公不利于孺子与武庚畔周公讨而诛之】石碏之杀子厚【石碏卫大夫子厚作乱碏杀之】季友之酖叔牙【季友庆父皆鲁庄公弟也公有疾问后于叔牙对曰庆父材问于季友对曰臣以死奉般公薨般即位庆父弑之季友奔陈国人立闵公庆父恨不得立又使人弑之季友以僖公适邾庆父奔莒季友乃立僖公求庆父于莒莒人归之季友遂杀庆父鸩叔牙】以义权亲此其类也欺父矫君臣子悖行然舜娶不告髙矫命者【髙郑国商徒将财璧欲向外国兴贩路遇秦君伐郑髙谓之曰郑君知秦师来而遣我将珍璧以献秦师乃言郑君知之必有豫备于是遂受其财而班师郑国由是得存】以絶祀之罪重于不告矫命之过轻于灭国权之义也夫有道则无权道失则权作道之于用犹衣冠之在身也权之轻重犹甲胄之卫体也介胄御寇而不可常服权以理度而不可常用自非贤哲莫能处也
　　贵速第四十三
　　成务虽均机速为上决谋或同迟缓为下何者才能成功以速为贵智能决谋以疾为奇也善其事者若救火拯溺明其谋者犹骥捷矢疾今焚燃熛室则飞驰灌之湍波漂人必奔游拯之【游者是善水之名也】若穿井而救火则熛飏栋焚矣方凿舟而拯溺则葬江鱼之腹中矣骥所以见珍者以其日行千里也满旬而取至则与驽马均矣箭所以为贵者以其释而至也穷日而取至者则与不至者同矣智所以为妙者以其应时而知也若事过而后知则与无智者齐矣昔吴起相楚贵族攻之起欲讨讐而揷矢王尸【吴起相楚用法严峻贵戚尽欲害起及悼王死宗室大臣作乱而攻起起走王尸而伏之击起之徒因射刺起并中王之尸既塟太子立尽诛射起而并中王尸者焉】阳虎在围鲁人出之虎欲报徳而伤之以戈【桓子囚虎鲁人守之虎曰汝能放我我自福汝于是得出遂曳戈以伤守门者】谋不斯湏而讐徳两报其智可谓应时而知矣张禄之入秦魏冉悔不先索而后行故势移而身逐【睢在魏被谗折胁折齿伏匿更名姓入秦拜为客卿因间言宣太后専制穰侯擅权昭王大惧废太后逐穰侯太史公曰秦所以称帝于天下者穰侯之功也一夫开説身折势夺而以忧死况于羇旅之臣乎】晁错之穴壖垣申屠悔不先斩而后奏故发愤而致死【错议以侵削诸侯嘉自绌所言不用疾错错为内史门东出不便更穿一门南出嘉奏以擅穿宗庙垣为门请诛错帝曰错所穿非真庙垣乃外堧垣且我使为之嘉谓长史曰吾悔不先斩错乃先奏之为错所卖欧血而死】智不早决败而方悔其智可谓与无智者同矣故有智而不能施非智也能施而不能应速者亦非智也谚曰力贵突智贵卒此之谓也
　　观量第四十四
　　夫曲思于细者必忘其大鋭情于近者必略于逺由心不并持则事不兼通小有所系大必所忘也故仰而贯针望不见天俯而拾虱视不见地天地至大而不见者眸掩于针虱故也是以智者知小道之妨大务小察之伤大明捐弃细识舒散性情以斯观之人有小察细计者知其必无遐志广度亦可知矣奚以明之夫覩僬侥之节【僬侥国人长三尺】知非防风之胫【防风国人长四丈】视象之牙知其大于豕也见狸之尾知其小于豹也故覩一可以知百观此可以明彼是以蹄洼之内不生蛟龙培塿之上不植松栢非水土之性有所不生乃其营宇隘也数粒而炊【庚桑子也】析薪而防【杨朱也】非茍为艰难由性褊恡而细碎也项羽不学一艺【少时学书不成去学剑又不成梁怒籍曰书足以记名姓而已剑一人敌不足学学万人敌梁乃教籍兵法】韩信不营一飱【不治生商贾常从人寄食人多厌之】非其心不爱艺口不嗜味由其性大不缀细业也晋文种米曽子植羊非性闇憃不辩方隅以其运大不习小务也智伯庖人亡炙一筐而即知之韩魏将反而不能知邯郸子阳园亡一桃而即觉之其自亡也而不能知斯皆鋭情于小而忘大者也夫钓者虽有籊竿纎纶芒钩芳饵増以詹何之妙不能与罾罟争多【詹何古之善钓者茧丝为纶屈针为钩半米为饵垂于万仭之渊获盈车之鱼】弋者挟繁弱之弓贯防稽之箭加以蒲且之巧不能与罻罗竞获【蒲且楚国善射弋者】何者术小故也江河之流烂胔漂尸纵横接连而人饮之者量大故也盆盂之水防尾一曳必呕吐而弃之者量小故也枳棘之生数寸而抽枝豫樟之植百尺而莳柯其何故耶岂非质小者枝条穊而体大者节目踈乎是以达者之懐则滉瀁而无涯褊人之情必刻覈而烦细自上观之趋舍之迹寛隘之量断可识矣














　　刘子卷八
　　钦定四库全书
　　刘子卷九　　　　　　　北齐　刘昼　撰
　　随时第四十五
　　时有淳浇俗有华戎不可以一道治不可以一体齐也故无为以化三皇之时法术以御七雄之世徳义以柔中国之心政刑以威四夷之性故易贵随时礼尚从俗适时而行也霜风惨烈周弃不蓻禾炎气赫曦曹明不制裘知时不可也贸章甫者不造闽越【二国名在海南】衒赤舄者【舄履也赤色也】不入跣獠【獠人首不加冠足不蹑履】知俗不冝也故救饿者以圆寸之珠不如与之橡栗【木子也】贻溺者以方尺之玉不如与之短绠【折绳也】非橡绠之贵而珠玉之贱然而美不要者各在其所急也方于饥溺之时珠玉宁能救生死哉是以中河失船一瓠千金贵贱无常时使然也昔秦攻梁惠王谓孟轲曰先生不逺千里辱幸敝邑今秦攻梁先生何以御乎孟轲对曰昔太王居邠狄人攻之事之以玉帛不可大王不欲伤其民乃去邠之岐今王奚不去梁乎惠王不悦夫梁所寳者国也今使去梁非不能去也非今日之所冝行也故其言虽仁义非惠王所须也亦何异救饿而与之珠拯溺而投之玉乎秦孝公问商鞅治秦之术鞅对以变法峻刑行之三年人富兵强国以大治威服诸侯以孟轲之仁义论大王之去邠而不合于世用以商君之浅薄行刻削之苛法而反以成治非仁义之不可行而刻削之为美由于淳浇异迹则政教冝殊当合纵之代而仁义未可全行也故明镜所以照形而盲者以之盖巵玉笄所以饰首而秃妪以之代杙非镜笄之不美无用于彼也庖丁解牛适俗所倾【晋文时庖厨人】朱泙屠龙无所用功【泙用千金从豢龙氏学屠龙术】茍乖世务虽有妙术归于无用故老至西戎而效防言夏禹入裸国忻然而解裳非欲忘礼随俗冝也墨子俭啬而非乐者【若男为废耕女为废织之类】徃见荆王衣锦吹笙非茍违性随时好也鲁哀公好儒服而削代君修墨而残徐偃王行仁而亡燕哙为义而灭夫削残亡灭暴乱之所招而此以仁义儒墨而遇之非仁义儒墨之不行行非其时之所致也
　　风俗第四十六
　　风者气也俗者习也土地水泉气有缓急声有髙下谓之风焉人居此地习以成性谓之俗焉风有薄厚俗有淳浇明王之化当移风使之雅易俗使之正是以上之化下亦为之风焉民习而行亦为之俗焉是越之风好勇其俗赴死而不顾郑卫之风好淫其俗轻荡而忘归晋有唐虞之遗风其俗节财而俭啬齐有景公之余化其俗奢侈以夸竞陈太姬无子而好巫祝其俗事鬼神以祈福【太姬周武王长女为陈侯夫人好事鬼欲求后嗣国人皆效之】燕丹结客纳勇士于后宫其俗侍妻妾于宾客【燕丹使荆轲杀秦王厚为宾客礼纳后宫妃嫔侍之燕国习以为常】斯皆上之风化人习为俗也越之东有轸沐之国其人父死即负其母而弃之云是鬼妻不可与同居其长子生则解肉而食其母谓之冝弟楚之南有啖人之国其亲死拆其肉而埋其骨谓之为孝秦之西有义渠之国其人死则聚柴而焚之烟上熏天谓之升霞胡之北有射姑之国其亲死则弃尸于江中谓之水仙斯皆四夷之异俗无足怪也是以先王伤风俗之不善故立礼教以革其制礼乐以和其性风移俗易而天下正矣
　　利害第四十七
　　利害者得失之本也得失者成败之源也故就利而避害爱得而憎失物之恒情也人皆知就利而避害莫知縁害而见利皆识爱得而憎失莫识由失以至得有知利之为害害之为利得之成失失之成得则可与谈利害而语得失矣夫内热者之饮毒药非不害也疽痤用砭石非不痛也然而为之者以小痛来而大痛灭则细害至巨害除也饥而倍食渇而大饮热而投水寒而入火虽暂怡性必为后患菖蒲【香草】去蚤虱而来蚰蜒【百足虫也】矾石止齿龋之痛而朽牙根躁痛虽饵必至生害此取小利而忘大利惟去轻害而负重害也瘕疾填胷而不敢破虿尾螫跗而不敢斫非好疾而爱毒以破斫之患甚于疾螫也酖酒盈巵渇者弗饮非不渇也饮之立死销金在罏盗者弗掬非不欲也掬而灼烂虓虎【三目虎亦母虎】在前地有隋珠【隋侯珠也】虽贪如盗蹠【栁下惠弟】则手不暇拾悬彀向心路有西施【吴王妃也】虽淫如景阳【楚人仕至大夫】则目不暇视非不爱寳而悦色然而不顾者利缓而害急也昔齐有货美锦于市盗于众中而窃之吏执而问曰汝何盗锦于众中对曰吾但见锦不见有人故取之耳若斯人者于利而忘于害黄口以贪饵而忘害故擒于罗者【雀初生皆黄口孔子见罗者问曰小雀易获大雀难获何也对曰小雀贪饵而大雀奸猾故也】异鹊以见利而忘身且于庄周【雕陈园有鹊尾长七尺周持弹射之心怵惕曰此乃王栗园王如知之言我偷王栗于是挟弹而退】是以智者见利而思难闇者见利而忘患思难而难不至忘患而患反生以是观之利害之道去就之理亦以明矣
　　祸福第四十八
　　祸福同根妖祥共域祸之所倚反而为福福之所伏还以成祸妖之所见或能为吉祥之所降亦回成凶有知祸之为福福之为祸妖之为吉祥之为凶则可与言物类矣吴兵大胜以为福也而有姑苏之困越栖防稽以为祸也而有五湖之霸戎王【即犬戎也】强盛以为福也而有樽下之执陈骈出奔以为祸也终有厚遇之福【陈公子出奔于齐齐侯妻之以女】祸福回旋难以类推昔宋人有白犊之祥而有失明之祸虽有失明之祸以至获全之福北叟有胡马之利卒有奔坠之患虽有奔坠之患以至保身之福是以见不祥而修善则妖反为祥见祥而不为善即祥还成妖矣昔武丁之时亳有桑谷拱生于朝史占之曰野草生朝朝其亡乎武丁恐惧侧身修徳桑谷自枯八纮之内重译而来殷道中兴帝辛之时有雀生鸢【贪恶鸟也】于城之隅史占之曰以小生大国家必王帝辛骄暴遂亡殷国故妖孽者所以警王侯也怪梦者所以警庶人也妖孽不胜善政则凶反成吉怪梦不胜善言则祸转为福人有祸必惧惧必有敬敬则有福福则有喜喜则有骄骄则有祸是以君子祥至不深喜逾敬慎以俭诫其身妖见不为慼逾修徳以为务故招庆于神祗灾消而福降也
　　贪爱第四十九
　　小利大利之蠧小大祸之津茍贪小利则大利必亡不遗小则大祸必至昔蜀侯性贪秦惠王闻而欲伐之山涧峻崄兵路不通乃琢石为牛多与金帛置牛后号牛粪之以遗蜀侯蜀侯贪之乃堑山填谷使五丁力士以迎石牛秦人帅师随后而至灭国亡身为天下所笑以贪小利失其大利也楚白公胜其性贪既杀子西据有荆国积敛财寳填之府库不以分众石乞諌曰今患至国将危不顾胜败存亡之机固以形于胸中矣不能散财以求人心则不如焚之无令彼众还以害我又不能从及叶公入乃发大府之财以与众出府之寳以赐人因而攻之十有九日白公身灭财非已有而欲有之以此小而大祸生焉寒山有兽其名曰其角当心俯而磨之溃心而死炎州有鸟其名曰枭妪伏其子百日而长羽翼既成食母而飞蜀侯之贪石牛牛逾近而身转危何异磨其角角逾利而身速亡乎白公之贪财财逾积而身逾灭何异枭之养子子逾长而身就害也是以达人覩祸福之机鉴成败之源不以茍得自伤不以过自害老子云多藏必厚亡礼云积而能散皆明止足之分祛贪之萌也
　　类感第五十
　　方以类聚物以羣分声以同应气以异乖其类茍聚虽逺不离其羣茍分虽近未合故铜山崩蜀钟鸣于晋【晋时蜀地铜山崩天下铜器尽鸣应】淄渑共川色味异质【晋王以淄渑二水合羮与张华饮华曰此羮有淄渑二水味也】感应必类自然之数也是以飞行者阳之羣也蛰伏者隂之类也故曰夏至而麈角解月亏而蚌蛤胎【月晦即珠生月明变成蚌山海经曰月生而蚌蛤消】麒麟鬭而日蚀鲸鱼死而彗星出东风至而酒盈溢蚕含丝而商弦絶新谷祭而旧谷缺龙举一井而云弥九天虎啸一谷而风扇万里阳燧在掌而太阳火方珠运握而少阳水类感之也箕丽于月而飘风起毕动于天而骤雨散天将风也纎尘不动而防自鸣旦且雨也寸云未布而蚁蚓移矣巢居知风穴处识雨风雨方至而鸟虫应之太白晖芒鸡必夜鸣火精光盛马必晨惊鸡为兑禽金为兵精马者离畜火为武神干戈炽兴介驷将动而禽兽应之鼃鸣于野鼈应于渊螣虵雄鸣于上风雌鸣于下风而化成形以斯至精相应不待召而自感者类之所应也若呼之与响形之与影故抱薪投火燥者先燃平地注水湿者先濡弹角则目揺鼓舟而波涌物以类相感神以气相化也岂以人情者哉




　　刘子卷九
　　钦定四库全书
　　刘子卷十　　　　　　　北齐　刘昼　撰
　　正赏第五十一
　　赏者所以辩情也评者所以绳理也赏而不正则情乱于实评而不均则理失其真理之失也由于贵古而贱今情之乱也在乎信耳而弃目古今虽殊其迹实同耳目诚异其识则齐识齐而赏异不可以称正迹同而评殊未得以言平评正而赏反则情理并乱也犹今人之画鬼魅者易为巧摹犬马者难为工何者鬼魅质虚而犬马质露也质虚者可托怪以示奇形露者不可诬罔以是非难以其真而见妙也托怪于无象可假非而为是取范于真形则虽是而疑非昔鲁哀公遥慕稷契之贤不觉孔丘之圣齐景公髙睎管仲之谋不知晏婴之智张伯松逺羡仲舒之博近遗子云之美以夫子之圣非不光于稷契晏婴之贤非有减于管仲杨子云之才非不亚于董仲舒然而弗贵者岂非重古而轻今珍逺而鄙近贵耳而贱目崇名而毁实耶观俗之论非茍欲以贵彼而贱此饰名而挫实由于美恶混揉真伪难分置法而不以度物信心而定是非也今以心察锱铢之重则莫之能识悬之权衡则毫厘之重辩矣是以圣人知是非难明轻重难定制为法则揆量物情故权衡诚悬不可欺以轻重绳墨诚陈不可诬以曲直规矩诚设不可罔以方圆故摹法以测物则真伪易辩矣信心而度理则是非难明矣越人臛虵以飨秦客甘之以为鲤也既而知其是虵攫喉而呕之此为未知味也赵人有善曲者托以伯牙之声世人竞习之后闻其非乃束指而罢此为未知音也宋人得石燕以为美玉铜匣而藏之后知是石因捧匣而弃之此为未识玉也郢人为赋托以灵均【即屈原也】举世而诵之后知其非皆缄口而捐之此为未知文也故以虵为鲤者惟易牙不失其味以赵曲为雅声者惟钟期不溷其音以燕石为美玉者惟猗顿不谬其真以郢赋为丽藻者惟相如不滥其赏昔二人评玉一人曰好一人曰丑久不能辩客曰尔来入吾目中则好丑分矣夫玉有定形而察之不同非好相反瞳睛殊也垂珠黼幌缀以金碧流光若霞耀烂目而醉者眸转呼为熖火非黼幌状移目改变也镜形如杯以照西施镜纵则靣长镜横则靣广非西施貌易所照变也海滨居者望岛如舟望舟如鳬而须舟者不造岛射鳬者不向舟知是望逺目乱心惑也山底行者望岭树如簪视岫虎如犬而求簪者不上亡犬者不徃呼知是望髙目乱而心惑也至于观人论文则以大为小以能为鄙而不知其目乱心惑也与望山海不亦反乎昔者仲尼先饭黍侍者掩口笑子游裼裘而吊曽参挥指而哂以圣贤之举错非有谬也而不免于嗤诮奚况世人未有名称其容止文华能免于嗤诮者岂不难也以此观之则正可以为邪美可以称恶名实颠倒可谓叹息也今述理者本之知音君子聪达亮于闻前明鉴出于意表不以名实惑不为古今易情采其制意之本畧其文外之华不没纎芥之善不掩萤爝之光可谓千载一遇也
　　激通第五十二
　　登峭岭者则欲望逺临峻谷者必欲窥墟墟墓之间使情哀清庙之中使心敬此处无心而情为之发者地势使之然也故驶雪多积荒城之隈急风好起沙河之上克己类出瓮牖之氓决命必在吞气之士何者寒荒之地风雪之所积慷慨之懐忠义之所聚是以楩柟郁蹙以成缛锦之瘤蚌蛤结疴而衔明月之珠鸟激则能翔青云之际矢惊则能逾白雪之岭【秦穆公使人造弓三年乃成及用不能穿一札欲杀弓工工有女见公曰此柘生在朝阳之地妾见父粘以春胶披以麋筋束之箭簳三年而始成公今用射不穿一札是父合当死妾闻射法左手如植枝右手如格虎右手发左手不知公自不知射何欲杀妾父穆公乃取弓当虎围而射之矢逾于山过彭城之东】斯皆仍瘁以成明文之珍因激以致髙逺之势冲飚之激则折木湍波之涌必漂石风之体虚水之性弱而能披坚木转重石者激势之所成也故居不隐者思不逺也身不危者其志不广也苏秦若有负郭之田必不佩六国之印【秦见昆弟前倨后恭喟然叹曰一人之富贵则亲戚畏惧之贫贱则轻易之且使我有洛阳负郭田二顷吾岂能佩六国相印乎】主父不为亲友所蔑必不窥五鼎之食【偃家贫游齐为亲友排摈后为齐相遂列九鼎奏钟而食】张仪不有堂下之耻必无入秦之志【仪游説不遇徃赵谒苏秦秦见之堂下赐仆妾之食仪怒入秦为客卿】范雎若无厠中之辱不懐复魏之心【雎从须贾使齐齐赐金酒魏齐以为私告国事溺雎厠中及为秦相贾膝行谢罪雎叹曰为我告魏王急持魏齐头来不然我且屠大梁】甯越激而修文卒为周威之师【越好学家贫为人佣作人息不息人寝不寝威王贤之聘为师】班超愤而习武终建西域之绩【超家贫常为官佣书以供养辍投笔叹曰大丈夫当立功西域以取封侯安能久事笔砚间乎竟征西域封定逺侯】观其数贤皆因窘而发志縁阨而显名故平原五达易行之衢也孤峯九折难陟之迳也从髙趣下驽马之步也腾峭登危飞鼯之足也以险而陟然后为贵以难而升所以为贤古之烈士厄而能通屈而能伸彼皆有才智又遇其时得为世用也
　　惜时第五十三
　　夫停灯于缸先熖非后熖而明者不能见藏山于泽今形非昨形而智者不能知何者火则时时灭山亦时时移夫天回日转其谢如矢騕褭迅足神马弗能追也人之短生犹如石火炯然以过唯立徳贻爱为不朽也昔之君子欲行仁义于天下则与时竞驰不盈尺之璧而珍分寸之隂故大禹之趋时挂冠而不顾南荣之访道踵趼而不休【老子弟子问道老】仲尼栖栖突不暇黔墨翟遑遑席不及暖皆行其徳义拯世危溺立功垂楷延芳百世今人退不知进臰腐荣华刬絶嗜欲被丽弦歌取媚泉石退不能披防树勲毗赞明时空蝗粱黍枉没嵗华生为无闻之人殁成一棺之土亦何殊草木自生自死者哉嵗之秋也凉风鸣条清露变叶则寒蝉抱树而长叫吟烈声悲【蝉近秋而悲怨】酸瑟于落日之际何也哀其时命迫于严霜而寄悲于菀栁今日向西峯道业未就郁声于穷岫之隂无闻于休明之世已矣夫亦奚能不霑衿于将来染意于松烟者哉
　　言菀第五十四
　　忠孝者百行之寳欤忠孝不修虽有他善则犹玉屑盈匣不可琢为珪璋剉丝满筐不可织为绮绶虽多亦奚以为也信让者百行之顺也诞伐者百行之悖也信让乖礼回而成悖诞伐合义翻而成顺直躬证父【叶公曰吾党有直躬者父攘羊而子证之】苍梧让兄【苍梧国人娶妻极美而让与兄】信让悖也髙矫命【商人也矫诈为君命】大禹昌言【臯陶谟禹拜昌言曰俞】诞伐顺也谓牧圉似桀纣艴然而怒比王侯于夷齐怡然而喜仁义所在匹夫为重仁义所去则尊贵为轻事可以心成理可以情通睇秋月明而知孀妇思闻林风响而见舟人惊阳气主生物所乐也隂气主杀物所憾也故春葩含日似笑秋叶露如泣夫善交者不以出入易意不以生死移情在终如始在始如终犹日月也故日之出入齐明月之生死同形天无情于生死则不可以情而憾怨故暄然而春荣华者不谢凄然而秋凋零者不憾荣凋有命困遇有期故春蘂虽茂假朝露而抽翠秋叶诚危因防风而飘零万物居温则柔入寒则刚故春角可卷夏条可结秋露可凝冬木可折人皆爱少而恶老重荣而轻悴故簪珥英华而焚灰枯朽莫识枯朽生于英华英华归于枯朽山抱玉故凿之江懐珠则竭之豹佩文则剥之人含智则嫉之智能知人不能自知神能卫人不能自卫故神以智见灼灵虵以神见爆孰知不智为智不神为神乎妙必假物而物非生妙巧必因器而器非成巧是以羿无弧矢不能中防其中防者非弧矢也倕无斧斤不能善斵其善斵者非斧斤也画以摹形故先质后文言以写情故先实后辩无质而文则画非形也不实而辩则言非情也红黛饰容欲以为艳而动目者稀挥弦繁弄欲以为悲而惊耳者寡由于质不美也质不美者虽崇饰而不华曲不和者虽响疾而不哀理动于心而见于色情发于衷而形于声故强懽者虽笑不乐强哭者虽哀不悲耳闻所恶不若无闻目见所恶不如无见故雷震必塞耳掣电必掩目为仁则不利为利则不仁故贩粟者欲嵗之饥售药者欲人之疾物各重其所主而桀纣之狗可以吠尧故盗跖之徒贤于盗跖而鄙仲尼运屈而恚天辱至而怨人是以火焚而怨燧人溺井而尤伯益宿不树惠临难而施恩本不防萌害成而修慎是以临渇而穿井方饥而植禾虽疾无所及也公仪嗜鱼屈到嗜芰虽非至味人皆甘之与众同也文王嗜胆曽晳嗜枣胆苦枣酸圣贤甘之与众异也鹿形似马而迅于马豺形似犬而健于犬国有千金之马而无千金之鹿家有千金之犬而无千金之豺以犬马有用而豺鹿无用也
　　九流第五十五
　　儒者晏婴子思孟轲荀卿之类也顺隂阳之性明教化之本游心于六防留情于五常厚塟文服重乐有命祖述尧舜宪章文武宗师仲尼以尊敬其道然而薄者流广文繁难可穷究也　道者鬻熊老闗尹庄周之类也以空虚为本清浄为心谦挹为徳卑弱为行居无为之事行不言之教裁成宇宙不见其迹亭毒万物不有其功然而薄者全弃忠孝杜絶仁义専任清虚欲以为治也　隂阳者子韦邹衍桑丘南父之类也敬顺昊天厯象日月星辰敬受民时范三光之度随四时之运知五行之性通八风之气以厚生民以为政治然而薄者则拘于禁忌溺于术数也　名者宋钘尹文惠施公孙龙之类也其道主名名不正则言不顺故定尊卑正名分爱平尚俭禁攻寝兵故作华山之冠以表均平之制则寛宥之説以示区分然而薄者捐本就末分折明辩茍析华辞也　法者慎到李悝韩非商鞅之类也其术在于明罸讨阵整法诱善惩恶俾顺轨度以为治本然而薄者削仁废义専任刑法风俗刻薄严而少恩也墨者尹佚墨翟禽滑胡非之类也俭啬谦爱尚贤右鬼非命薄塟无服不怒俳鬭然而薄者其道大蹙俭而难遵也　纵横者阚子厐暖苏秦张仪之类也其术本于行仁译二国之情弭战争之患受命不受辞因事而制权安危扶倾转祸就福然而薄者则茍尚华诈而弃忠信也　杂者孔甲尉缭尸佼淮南之类也明隂阳通道徳兼儒墨合名法苞纵横纳农植触类取与不拘一绪然而薄者则芜秽蔓衍无所系心也　农者神农野老宰氏泛胜之类也其术在于务农广为垦辟播植百谷国有盈储家有蓄积仓廪充实则礼义生焉然而薄者若使王侯与庶人并耕于野无尊卑之别失君臣之序也观此九家之学虽有深浅辞有详畧说殊形反流分乖隔然皆同其妙理俱防治道迹虽有殊归趣无异犹五行相灭亦还相生四气相反而共相成嵗淄渑殊源同归于海宫商异声俱防于乐夷惠同操齐踪为贤三子殊行等迹为仁道者化为本儒者徳教为宗九流之中二化为最夫道以无为化世儒以六艺济俗无为以清虚为心六艺以礼教为训若以教行于大同则邪伪萌生使无为化于成康则氛乱竞起何者浇淳时异则风化应殊古今乖舛则政教宣隔以此观之儒教虽非得真之説然兹教可以导物道家虽为达情之论而违礼复不可以救今治世之贤宜以礼教为先嘉遁之士应以无为是务则操业俱遂而身名两全也













　　刘子卷十
