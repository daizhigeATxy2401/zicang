
司马法　　（旧题战国）司马穰苴撰

　　●目录
　　司马法
　　　仁本第一
　　　天子之义第二
　　　定爵第三
　　　严位第四
　　　用众第五
　　●司马法
　　○仁本第一
　　古者，以仁为本以义治之之为正。正不获意则权。权出于战，不出于中人，是故：杀人安人，杀之可也；攻其国爱其民，攻之可也；以战止战，虽战可也。故仁见亲，义见说，智见恃，勇见方，信见信。内得爱焉，所以守也；外得威焉，所以战也。
　　战道：不违时，不历民病，所以爱吾民也。不加丧，不因凶，所以爱夫其民也；冬夏不兴师，所以兼爱民也。故国虽大，好战必亡；天下虽安，忘战必危。
　　天下既平，天子大恺，春搜秋狝；诸侯春振旅，秋治兵。所以不忘战也。
　　古者：逐奔不过百步，纵绥不过三舍，是以明其礼也；不穷不能而哀怜伤病，是以明其仁也；成列而鼓，是以明其信也；争义不争利，是以明其义也；又能舍服，是以明其勇也；知终知始，是以明其智也。六德以时合教，以为民纪之道也。自古之政也。
　　先王之治，顺天之道；设地之宜；官民之德；而正名治物；立国辨职，以爵分禄。诸侯说怀，海外来服，狱弭而兵寝，圣德之治也。
　　其次，贤王制礼乐法度，乃作五刑，兴甲兵，以讨不义。巡狩省方，会诸侯，考不同。其有失命乱常，背德逆天之时，而危有功之君，偏告于诸侯，彰明有罪。乃告于皇天上帝，日月星辰，祷于后土四海神祇，山川冢社，乃造于先王。然后冢宰征师于诸侯曰：『某国为不道，征之。以某年月日，师至于某国会天子正刑。』
　　冢宰与百官布令于军曰：『入罪人之地，无暴神祇，无行田猎，无毁土功，无燔墙屋，无伐林木，无取六畜、禾黍、器械。见其老幼，奉归勿伤。虽遇壮者，不校勿敌。敌若伤之，医药归之。』
　　既诛有罪，王及诸侯修正其国，举贤立明，正复厥职。
　　王、伯之所以治诸侯者六：以土地形诸侯；以政令平诸侯；以礼信亲诸侯；以材力说诸侯；以谋人维诸侯；以兵革服诸侯。同患同利以合诸侯，比小事大以和诸侯。
　　会之以发禁者九：凭弱犯寡则眚之；贼贤害民则伐之；暴内陵外则坛之；野荒民散则削之；负固不服则侵之；贼杀其亲则正之；放弒其君则残之；犯令陵政则绝之；外内乱、禽兽行，则灭之。
　　○天子之义第二
　　天子之义，必纯取法天地，而观于先圣。士庶之义，必奉于父母，而正于君长。故虽有明君，士不先教，不可用也。
　　古之教民：必立贵贱之伦经，使不相陵；德义不相踰；材技不相掩；勇力不相犯。故力同而意和也。
　　古者，国容不入军，军容不入国，故德义不相踰。上贵不伐之士，不伐之士，上之器也。若不伐则无求，无求则不争，国中之听，必得其情，军旅之听，必得其宜，故材技不相掩。从命为士上赏，犯命为士上戮，故勇力不相犯。
　　既致教其民，然后谨选而使之。事极修则官给矣。教极省则民兴良矣。习惯成则民体俗矣。教化之至也。
　　古者，逐奔不远，纵绥不及。不远则难诱，不及则难陷。以礼为固，以仁为胜。既胜之后，其教可复，是以君子贵之也。
　　有虞氏戒于国中，欲民体其命也。夏后氏誓于军中，欲民先成其虑也。殷誓于军门之外，欲民先意以待事也。周将交刃而誓之，以致民志也。夏后氏正其德也，未用兵之刃。故其兵不杂。殷义也，始用兵之刃矣。周力也，尽用兵之刃矣。夏赏于朝，贵善也。殷戮于市，威不善也。周赏于朝，戮于市，劝君子，惧小人也。三王章其德一也。
　　兵不杂则不利，长兵以卫，短兵以守。太长则难犯，太短则不及。太轻则锐，锐则易乱。太重则钝，钝则不济。
　　戎车，夏后氏曰钩车，先正也。殷曰寅车，先疾也。周曰元戎，先良也。
　　旗，夏后氏玄首，人之执也。殷白，天之义也。周黄，地之道也。
　　章，夏后氏以日月，尚明也。殷以虎，尚威也。周以龙，尚文也。
　　师多务威则民诎，少威则民不胜。上使民不得其义，百姓不得其叙，技用不得其利，牛马不得其任，有司陵之，此谓多威。多威则民诎。上不尊德而任诈慝，不尊道而任勇力，不贵用命而贵犯命，不贵善行而贵暴行，陵之有司，此谓少威。少威则民不胜。军旅以舒为主，舒则民力足，虽交兵致刃，徒不趋，车不驰，逐奔不踰列，是以不乱。军旅之固，不失行列之政，不绝人马之力，迟速不过诫命。
　　古者，国容不入军，军容不入国。军容入国则民德废，国容入军则民德弱。故在国言文而语温，在朝恭以逊，修己以待人，不召不至，不问不言，难进易退。在军抗而立，在行遂而果，介者不拜，兵车不式，城上不趋，危事不齿。故礼与法表里也。文与武左右也。
　　古者，贤王明民之德，尽民之善，故无废德，无简民，赏无所生，罚无所试。有虞氏不赏不罚而民可用，至德也。夏赏而不罚，至教也。殷罚而不赏，至威也。周以赏罚，德衰也。赏不踰时，欲民速得为善之利也。罚不迁列，欲民速覩为不善之害也。大善不赏，上下皆不伐善。上苟不伐善，则不骄矣；下苟不伐善，则亡等矣。上下不伐善若此，让之至也。大败不诛，上下皆以不善在己。上苟以不善在己，必悔其过；下苟以不善在己，必远其罪。上下分恶若此，让之至也。
　　古者戍兵三年不典，覩民之劳也。上下相报，若此，和之至也。
　　得意则恺歌，示喜也。偃伯灵台，答民之劳，示休也。
　　○定爵第三
　　凡战：定爵位，着功罪，收游士，申教诏，讯厥众，求厥技，方虑极物，变嫌推疑，养力索巧，因心之动。
　　凡战：固众，相利，治乱，进止，服正，成耻，约法，省罚。小罪乃杀；小罪杀，大罪因。
　　顺天，阜财，怿众，利地，右兵，是谓五虑。顺天奉时，阜财因敌，怿众勉若，利地守隘阻，右兵弓矢御，殳矛守，戈戟助。凡五兵五当，长以卫短，短以救长，迭战则久，皆战则强。见物与侔，是谓两之。
　　主固勉若，视敌而举。将心心也，众心心也，马牛车兵佚饱力也。教惟豫，战惟节。将军身也，卒支也，伍指拇也。
　　凡战，权也，鬪，勇也，阵，巧也。用其所欲，行其所能，废其不欲不能，于敌反是。
　　凡战，有天，有财，有善。时日不迁，龟胜微行，是谓有天。众省，有因生美，是谓省财。人习陈利，极物以豫，是谓有善。人勉及任，是谓乐人。大军以固，多力以烦，堪物简治，见物应率，是谓行豫。轻车轻徒，弓矢固御，是谓大军。密，静，多内力，是谓固陈。因是进退，是谓多力。上暇人教，是谓烦陈。然有以职，是谓堪物。因是辨物，是谓简治。
　　称众，因地，因敌，令陈。攻，战，守，进，退，止，前后序，车徒因，是为战参。不服，不信，不和，怠，疑，厌，慑，枝柱，诎，烦，肆，崩，缓，是谓战患。骄骄，慑慑，吟旷，虞惧，事悔，是谓毁折。大小，坚柔，参伍，众寡，凡两，是谓战权。
　　凡战：间远，观迩，因时，因财，贵信，恶疑。作兵义，作事时，使人惠。见敌，静，见乱，暇，见危难，无忘其众。居国惠以信，在军广以武，刃上果以敏。居国和，在军法，刃上察。居国见好，在军见方，刃上见信。
　　凡阵：行惟疏，战惟密，兵惟杂。人教厚，静乃治，威利章。相守义，则人勉，虑多成，则人服。时中服，厥次治。物既章，目乃明。虑既定，心乃强。进退无疑，见敌而谋。听诛，无诳其名，无变其旗。
　　凡事，善则长，因古则行，誓作章，人乃强，灭厉祥。灭厉之道：一曰义，被之以信，临之以强，成基，一天下之形，人莫不说，是谓兼用其人；一曰权，成其溢，夺其好，我自其外，使自其内。
　　一曰人；二曰正；三曰辞；四曰巧；五曰火；六曰水；七曰兵，是谓七政。荣，利，耻，死，是谓四守。容色积威，不过改意，凡此道也。唯仁有亲，有仁无信，反败厥身。人人，正正，辞辞，火火。
　　凡战之道，既作其气，因发其政，假之以色，道之以辞，因惧而戒，因欲而事，陷敌制地，以职命之，是谓战法。
　　凡人之形，由众以求，试以名行，必善行之。若行不行，身以将之，若行而行，因使勿忘，三乃成章。人生之宜谓之法。
　　凡治乱之道：一曰仁；二曰信；三曰直；四曰一；五曰义；六曰变；七曰专。立法：一曰受；二曰法；三曰立；四曰疾；五曰御其服；六曰等其色；七曰百官无淫服。凡军，使法在己曰专，与下畏法曰法。军无小听，战无小利，日成行微，曰道。
　　凡战正不行则事专，不服则法，不相信则一。若怠则动之，若疑则变之，若人不信上，则行其不复。自古之政也。
　　○严位第四
　　凡战之道：位欲严；政欲栗；力欲窕；气欲闲；心欲一。
　　凡战之道：等道义；立卒伍；定行列；正纵横；察名实。立进俯；坐进跪。畏则密；危则坐。远者视之则不畏，迩者勿视则不散。位下，左右下，甲坐，誓徐行之。位逮徒甲，筹以轻重，振马噪徒甲，畏亦密之。跪坐坐伏，则膝行而宽誓之。起噪鼓而进，则以铎止之。御枚誓糗，坐膝行而推之，执戮禁顾，噪以先之。若畏太病，则勿戮杀，示以颜色，告之以所生，循省其职。
　　凡三军人戒分日，人禁不息，不可以分食，方其疑惑，可师可服。
　　凡战：以力久；以气胜；以固久；以危胜。本心固，新气胜，以甲固，以兵胜。
　　凡车以密固，徒以坐固，甲以重固，兵以轻胜。人有胜心，惟敌是视；人有畏心，惟畏是视。两心交定，两利若心，两为之职，惟权视之。
　　凡战：以轻行轻则危；以重行重则无功；以轻行重则败；以重行轻则战。故战相为重。舍谨甲兵，行慎行列，战谨进止。
　　凡战：敬则慊；率则服。上烦轻，上战重。奏鼓轻，舒鼓重。服肤轻，服美重。
　　凡马车坚，甲兵利，轻乃重。上同无获；上专多死；上生多疑；上死不胜。
　　凡人：死爱，死怒，死威，死义，死利。
　　凡战之道：教约人轻死；道约人死正。
　　凡战：若胜若否，若天若人。
　　凡战：三军之戒，无过三日；一卒之警，无过分日；一人之禁，无过一息。
　　凡大善用本，其次用末，执略守微，本末唯权，战也。
　　凡胜：三军一人胜。
　　凡鼓：鼓旌旗，鼓车，鼓马，鼓徒，鼓兵，鼓首，鼓足，七鼓兼齐。
　　凡战：既固勿重，重进勿尽，凡尽危。
　　凡战：非陈之难，使人可陈难；非使可陈难，使人可用难；非知之难，行之难。人方有性，性州异，教成俗，俗州异，道化俗。
　　凡众寡，既胜若否。兵不告利，甲不告坚，车不告固，马不告良，众不自多，未获道。
　　凡战：胜则与众分善；若将复战，则重赏罚；若使不胜，取过在己；复战则誓以居前，无复先术。胜否勿反，是谓正则。
　　凡民：以仁救；以义战；以智决；以勇间；以信专；以利劝；以功胜。故心中仁，行中义，堪物智也，堪大勇也，堪久信也。让以和，人自洽。自予以不循，争贤以为，人说其心，效其力。
　　凡战：击其微静，避其强静；击其倦劳，避其闲窕；击其大惧，避其小惧。自古之政也。
　　○用众第五
　　凡战之道：用寡固，用众治。寡利烦，众利正。用众进止，用寡进退。众以合寡，则远裹而阙之。若分而迭击，寡以待众。若众疑之，则自用之。擅利，则释旗，迎而反之。敌若众则相聚而受裹。敌若寡，若畏，则避之开之。
　　凡战：背风；背高；右高；左险；历沛；历圯；兼舍环龟。
　　凡战：设而观其作；视敌而举；待则循而勿鼓，待众之作；攻则屯而伺之。
　　凡战：众寡以观其变；进退以观其固；危而观其惧；静而观其怠；动而观其疑；袭而观其治。击其疑；加其卒；致其屈；袭其规；因其不避；阻其图；夺其虑；乘其惧。
　　凡从奔，勿息。敌人或止不路，则虑之。
　　凡近敌都必有进路，退，必有返虑。
　　凡战：先则弊，后则慑，息则怠，不息亦弊，息久亦反其慑。书亲绝，是谓绝顾之虑。选良次兵，是谓益人之强。弃任节食，是谓开人之意。自古之政也。
