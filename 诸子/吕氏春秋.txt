　　钦定四库全书　　　　　子部十
　　吕氏春秋　　　　　　　杂家类一【杂学之属】提要
　　【臣】等谨按吕氏春秋二十六卷旧本题秦吕不韦撰考史记文信侯列传实其宾客之所集也太史公自序又称不韦迁蜀世传吕览考序意篇称维秦八年涒滩之嵗是时不韦未迁蜀故自高诱以下皆不用后説葢史驳文耳汉书艺文志载吕氏春秋二十六篇今本凡十二纪八览六论纪所统子目六十一览所统子目六十三论所统子目三十六实一百六十篇汉志葢举其纲也其十二纪即礼记之月令顾以十二月割为十二篇每篇之后各间它文四篇惟夏令多言乐秋令多言兵似乎有义其余则絶不可晓先儒无説莫之详矣又每纪皆附四篇而季冬纪独五篇末一篇标识年月题曰序意为十二纪之总论殆所谓纪者犹内篇而览与论者为外篇杂篇欤唐刘知几作史通内外篇而自序一篇亦在内篇之末外篇之前盖其例也不韦固小人而是书较诸子之言独为醇正大抵以儒为主而参以道家墨家故多引六籍之文与孔子曾子之言其他如论音则引乐记论铸剑则引考工记虽不着篇名而其文可按所引庄列之言皆不取其放诞恣肆者墨翟之言不取其非儒明鬼者而纵横之术刑名之説一无及焉其持论颇为不茍论者鄙其为人因不慎重其书非公论也自汉以来注者惟高诱一家训诂简质于引证颠舛之处如制乐篇称成汤之时谷生于庭则据书序以驳之称南子为厘夫人则据论语左传以驳之称西门豹在魏襄王时则据魏世家孟子以驳之称晋襄公伐陆浑称襄成王慢晋文公则皆据左传以驳之称顔阖对鲁庄公则据鲁世家以驳之称卫逐献公立公子黚则据左传卫世家以驳之皆不蹈注家附防之説然如称魏文侯虏齐侯献之天子传无其事不知诱何以不纠其谓梅伯説鬼侯之女好妲己为不好因而见醢谓白乙丙孟明皆蹇叔子谓甯戚扣角所歌乃硕鼠之诗谓公孙龙为魏人并不着所出亦不知其何所据又共伯得乎共首及张毅单豹事均出庄子乃于共伯事则曰不知其出何书于张毅单豹事则引班固幽通赋竟未见漆园之书亦谓可异若其注五世之庙曰逸书则梅颐伪本尚未出引诗庶姜孽孽作防防鼍鼓逢逢作韸韸则经师异本均不足为失也乾隆四十六年五月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀














　　钦定四库全书　　　　　子部十
　　吕氏春秋目録　　　　　杂家类一【杂学之属】
　　卷一　　　　孟春纪第一【凡五篇】
　　一曰孟春　　　　　二曰本生
　　三曰重己　　　　　四曰贵公
　　五曰去私
　　卷二　　　　仲春纪第二【凡五篇】
　　一曰仲春　　　　　二曰贵生
　　三曰情欲　　　　　四曰当染
　　五曰功名【一作由道】
　　卷三　　　　季春纪第三【凡五篇】
　　一曰季春　　　　　二曰尽数
　　三曰先己　　　　　四曰论人
　　五曰圜道
　　卷四　　　　孟夏纪第四【凡五篇】
　　一曰孟夏　　　　　二曰劝学【一作观师】
　　三曰尊师　　　　　四曰诬徒【一作诋役】
　　五曰用众【一作善学】
　　卷五　　　　仲夏纪第五【凡五篇】
　　一曰仲夏　　　　　二曰大乐
　　三曰侈乐　　　　　四曰适音【一作和乐】
　　五曰古乐
　　卷六　　　　季夏纪第六【凡五篇】
　　一曰季夏　　　　　二曰音律
　　三曰音初　　　　　四曰制乐
　　五曰明理
　　卷七　　　　孟秋纪第七【凡五篇】
　　一曰孟秋　　　　　二曰荡兵【一作用兵】
　　三曰振乱　　　　　四曰禁塞
　　五曰懐宠
　　卷八　　　　仲秋纪第八【凡五篇】
　　一曰仲秋　　　　　二曰论威
　　三曰简选　　　　　四曰决胜
　　五曰爱士【一作慎穷】
　　卷九　　　　季秋纪第九【凡五篇】
　　一曰季秋　　　　　二曰顺民
　　三曰知士　　　　　四曰审己
　　五曰精通
　　卷十　　　　孟冬纪第十【凡五篇】
　　一曰孟冬　　　　　二曰节防
　　三曰安死　　　　　四曰异寳
　　五曰异用
　　卷十一　　　仲冬纪第十一【凡五篇】
　　一曰仲冬　　　　　二曰至忠
　　三曰忠防　　　　　四曰当务
　　五曰长见
　　卷十二　　　季冬纪第十二【凡六篇】
　　一曰季冬　　　　　二曰士节
　　三曰八立【一作立意】　　　四曰诚亷
　　五曰不侵　　　　　六曰序意【一作亷孝】
　　右为十二纪凡六十一篇
　　卷十三　　　有始览第一【凡七篇】
　　一曰有始　　　　　二曰名类
　　三曰去尤　　　　　四曰听言
　　五曰谨听　　　　　六曰务本
　　七曰谕大
　　卷十四　　　孝行览第二【凡八篇】
　　一曰孝行　　　　　二曰本味
　　三曰首时【一作眉时】　　　四曰义赏
　　五曰长攻　　　　　六曰慎人【一作顺人】
　　七曰遇合　　　　　八曰必已【一作本知又作不过】
　　卷十五　　　慎大览第三【凡八篇】
　　一曰慎大　　　　　二曰权勲
　　三曰下贤　　　　　四曰报更
　　五曰顺说　　　　　六曰不广
　　七曰贵因　　　　　八曰察今
　　卷十六　　　先识览第四【凡八篇】
　　一曰先识　　　　　二曰观世
　　三曰知接　　　　　四曰悔过
　　五曰乐成　　　　　六曰察微
　　七曰去宥　　　　　八曰正名
　　卷十七　　　审分览第五【凡八篇】
　　一曰审分　　　　　二曰君守
　　三曰任数　　　　　四曰勿躬
　　五曰知度　　　　　六曰慎势
　　七曰不二　　　　　八曰执一
　　卷十八　　　审应览第六【凡八篇】
　　一曰审应　　　　　二曰重言
　　三曰精谕　　　　　四曰离谓
　　五曰淫辞　　　　　六曰不屈
　　七曰应言　　　　　八曰具备
　　卷十九　　　离俗览第七【凡八篇】
　　一曰离俗　　　　　二曰髙义
　　三曰上徳　　　　　四曰用民
　　五曰适威　　　　　六曰为欲
　　七曰贵信　　　　　八曰举难
　　卷二十　　　恃君览第八【凡八篇】
　　一曰恃君　　　　　二曰长利
　　三曰知分　　　　　四曰召类
　　五曰达郁　　　　　六曰行论
　　七曰骄恣　　　　　八曰观表
　　右为八览凡六十三篇
　　卷二十一　　开春论第一【凡六篇】
　　一曰开春　　　　　二曰察贤
　　三曰期贤　　　　　四曰审为
　　五曰爱类　　　　　六曰贵卒
　　卷二十二　　慎行论第二【凡六篇】
　　一曰慎行　　　　　二曰无义
　　三曰疑似　　　　　四曰壹行
　　五曰求人　　　　　六曰察传
　　卷二十三　　贵直论第三【凡六篇】
　　一曰贵直　　　　　二曰真諌
　　三曰知化　　　　　四曰过理
　　五曰壅塞　　　　　六曰原乱
　　卷二十四　　不苟论第四【凡六篇】
　　一曰不苟　　　　　二曰賛能
　　三曰自知　　　　　四曰当赏
　　五曰博志　　　　　六曰贵当
　　卷二十五　　似顺论第五【凡六篇】
　　一曰似顺　　　　　二曰别类
　　三曰有度　　　　　四曰分职
　　五曰处方　　　　　六曰慎小
　　卷二十六　　士容论第六
　　一曰士容　　　　　二曰务大
　　三曰上农　　　　　四曰任地
　　五曰辩土　　　　　六曰审时












　　吕氏春秋原序
　　吕不韦者濮阳人也为阳翟之富贾家累千金秦昭襄王者孝公之曾孙惠文王之孙武烈王之子也太子死以庶子安国君柱为太子柱有子二十余人所幸妃号曰华阳夫人华阳夫人无子安国君庶子名楚其母曰夏姬不甚得幸令楚质于赵而不能顾质数东攻赵赵不礼楚时不韦贾于邯郸见之曰此竒货也不可失乃见楚曰吾能大子之门楚曰何不大君之门乃大吾之门耶不韦曰子不知也吾门待子门大而大之楚黙幸之不韦曰昭襄王老矣而安国君为太子窃闻华阳夫人无子能立适嗣者独华阳夫人耳请以千金为子西行事安国君令立子为适嗣不韦乃以寳玩珍物献华阳夫人因言楚之贤以夫人为天母日夜涕泣思夫人与太子夫人大喜言于安国君于是立楚为适嗣华阳夫人以为已子使不韦傅之不韦取邯郸姬已有身楚见说之遂献其姬至楚所生男名之曰正楚立之为夫人暨昭襄王薨太子安国君为王华阳夫人为后楚为太子安国君立一年薨諡为孝文王太子楚立是为庄襄王以不韦为丞相封为文信侯食河南雒阳十万户庄襄王立三年而薨太子正立是为秦始皇帝尊不韦为相国号称仲父不韦乃集儒书使着其所闻为十二纪八览六论训解各十余万言备天地万物古今之事名为吕氏春秋暴之咸阳市门悬千金其上有能增损一字者与千金时人无能増损者诱以为时人非不能也盖惮相国畏其势耳然此书所尚以道徳为标的以无为为纲纪以忠义为品式以公方为检格与孟轲孙卿淮南雄相表里也是以着在録略诱正孟子章句作淮南孝经解毕讫家有此书寻绎案省大出诸子之右既有脱误小儒又以私意改定犹虑传义失其本真少能详之故复依先师旧训辄乃为之解焉以述古儒之防凡十七万三千五十四言若有纰缪不经后之君子断而裁之比其义焉髙诱撰
　　钦定四库全书
　　吕氏春秋卷一
　　汉　髙诱　注
　　孟春纪第一
　　正月纪
　　一曰孟春之月日在营室【孟长春时夏之正月也营室北方宿卫之分野是月日躔此宿】昏参中旦尾中【参西方宿晋之分野尾东方宿燕之分野是月昏旦时皆中于南方】其日甲乙其帝太皥【甲乙木日也太皥伏羲氏以木徳王天下之号死祀于东方为木徳之帝】其神句芒【句芒少皥氏之裔子曰重佐木徳之帝死为木官之神】其虫鳞其音角【东方少阳物去太隂甲散为鳞鳞鱼属也龙为之长角木也位在东方】律中太蔟其数八【太蔟阳律也竹管音与太蔟声和太阴气衰少阳气发万物动生蔟地而出故曰律中太蔟五行数五木第三故数八】其味酸其臭羶【春东方木王木味酸酸者鑚也万物应阳鑚地而出羶木香羶也】其祀户祭先脾【蛰伏之类始动生出由户故祀户也脾属土陈俎豆脾在前故曰祭先脾春木胜土先食所胜也一说脾属木自用其藏也】东风解冻蛰虫始振【蛰读如诗文王之什东方木木火母也火气温故东风解冻氷泮释地蛰伏之虫乗阳始振动苏生也】鱼上冰獭祭鱼【鱼鲤鲋之属也应阳而动上负冰獭防水禽也取鲤鱼置水边四面陈之世谓之祭鱼为时候者】候雁北天子居青阳左个【时之雁从彭蠡来北过至北极之沙漠也青阳者明堂也中方外圜通达四出各有左右房谓之个犹隔也东出谓之青阳南出谓之明堂西出谓之总章北出谓之堂是月天子朝日告朔行令于左个之房东向堂北头室也】乗鸾辂驾苍龙【辂车也鸾鸟在衡和在轼鸣相应和后世不能复致铸铜为之饰以金谓之鸾辂也周礼马八尺以上为龙七尺以上为騋六尺以上为马也】载青旂衣青衣服青玊【旂旗名交龙为旂载者若今之鸡翘车是也服佩也所衣服佩玉皆青者顺木色也】食麦与羊其器疏以达【麦属金羊属土是月也金土以老食所胜也宗庙所用之器皆疏镂通逹以象阳气之射出】是月也以立春【冬至后四十六日而立春立春之节多在是月也】先立春三日太史谒之天子曰某日立春盛徳在木【谒告也周礼太史掌国之六典正岁时以序事故告天子以立春日也盛徳在木正东方也】天子乃斋【论语曰斋必变食居必迁坐自禋防也】立春之日天子亲率三公九卿诸侯大夫以迎春于东郊【率使也迎春木气于东方八里之郊】还乃赏公卿诸侯大夫于朝【赏爵禄之赏也三公至尊坐而论道不嫌不赏故但言卿诸侯大夫者也】命相布徳和令行庆施惠下及兆民【相三公也出为二伯一相处于内也布阳徳和柔之令行其庆善施其泽惠下至于兆民无不被之也】庆赐遂行无有不当【各得其所也】廼命太史守典奉法司天日月星辰之行【典六典法八法日月五星行度迟速太史之职也故命使司知之也】宿离不忒无失经纪以初为常【忒差也星辰宿度司知其度以起牵牛之初为常】是月也天子乃以元日祈谷于上帝【日从甲至癸也元善也祈求也上帝天帝也】乃择元辰天子亲载耒耜措之参于保介之御间【元善也辰十二辰从子至亥也耒耜耕器也措置也保介副也御致也择善辰之日载耒耜之具于籍田致于保介之间施用之也】率三公九卿诸侯大夫躬耕帝籍田【躬亲也天子籍田千亩以供上帝之粢盛故曰帝籍】天子三推三公五推卿诸侯大夫九推【礼以三为文故天子三推谓一发也国语曰王耕一发班三之班次也谓公卿大夫各三其上公三发卿九发大夫二十七发也】反执爵于太寝【爵饮爵太寝祖庙也示归功于先祖故于庙饮酒也】三公九卿诸侯大夫皆御命曰劳酒【御致天子之命劳羣臣于太庙饮之以酒】是月也天气下降地气上腾天地和同草木繁动【是月也泰卦用事干下坤上天地和同繁众动挺而生也】王布农事命田舍东郊【命令也东郊农郊也命农大夫舍止东郊监视田事】皆修封疆审端径术【修治也封界也起其疆畔纪督惰窳于疆下也诗云中田有庐疆埸有无休废也端正其径路不得邪行败稼穑也】善相丘陵阪险原隰【相视也阪险倾危也广平曰原下湿曰隰】土地所宜五谷所殖【殖长】以教道民必躬亲之【诗云弗躬弗亲庶民弗信】田事既饬先定凖直农乃不惑【饬读作勑勑督田事凖定其功农夫正直不疑惑也】是月也命乐正入学习舞【乐正乐官之长也入学官教国子讲习羽籥之舞周礼大胥掌学士之板以六乐之防正舞位也】乃修祭典命祀山林川泽牺牲无用牝【典掌也功施于民则祀之山林川泽百物所生又能兴云雨以殖嘉苗故祀之无用牝尚蠲防也】禁止伐木【春木王尚长养也】无覆巢无杀孩虫胎犬飞鸟无麛无卵【蕃庶物也麛子曰犬鹿子曰麛也】无聚大众无置城郭【置立也】揜骼霾髊【髊读水渍物之渍白骨曰骼有肉曰髊揜霾者覆藏之也顺木徳而尚仁恩者也】是月也不可以称兵称兵必有天殃【称举也殃咎也】兵戎不起不可以从我始【春当行仁非兴兵征伐时也故曰不可以从我始】无变天之道【变犹戾也】无絶地之理【絶犹断也】无乱人之纪【人反徳为乱纪道也】孟春行夏令则风雨不时草木旱槁国乃有恐【春木也夏火也木徳用事法当寛仁而行火性炎上故使草木槁落不待秋冬故曰天气不和国人惶恐也】行秋令则民大疫疾风暴雨数至藜莠蓬蒿并兴【木仁金杀而行其令气不和故民疫病也金生水与水相干故风雨数至荒秽滋生是以藜莠蓬蒿并兴】行冬令则水潦为败霜雪大挚首种不入【春阳冬阴也而行其令隂乘阳故水潦为败雪霜大挚伤害五谷春为嵗始稼穑应之不成熟也故曰首种不入】
　　本生
　　二曰始生之者天地养成之者人也【始初也】能养天之所生而勿撄之谓天子【撄犹戾也】天子之动也以全天为故者也【全犹顺也天性也故事也】此官之所自立也【官正也自从也】立官者以全生也【生性也】今世之惑主【主谓王也】多官而反以害生则失所为立之矣【多立官致任不肖人乱象干度故以害生也失其所为立官之法也】譬之若修兵者以备冦也今修兵而反以自攻则亦失所为修之矣【若秦筑长城以备患不知长城之所以自亡也亦失其所为修兵之法也】夫水之性清土者抇之故不得清【抇读曰骨骨浊也】人之性夀物者抇之故不得夀【抇乱也乱之使夭折也】物也者所以养性也非所以性养也【物者货贿所以养人也世人贪欲过制者多所以取祸故曰非所以性养也】今世之人惑者多以性养物【夫无为者不以身役物有为者则以物役身故曰惑者多以性养物也】则不知轻重也【轻喻物重喻身】不知轻重则重者为轻轻者为重矣若此则每动无不败以此为君悖以此为臣乱以此为子狂三者国有一焉无幸必亡【假令有幸且犹危危病者也】今有声于此耳听之必慊【慊快也】已听之则使人聋必弗听【以聋故不当听也】有色于此目视之必慊已视之则使人盲必弗视【以盲故不当视也】有味于此口食之必慊已食之则使人瘖必弗食【以瘖故不当食也老子曰五声乱耳使耳不聪五色乱目使目不明五味实口使口爽伤也】是故圣人之于声色滋味也利于性则取之害于性则舍之此全性之道也世之贵富者其于声色滋味也多惑者【惑】日夜求幸而得之则遁焉【遁流逸不能自禁也】遁焉性恶得不伤【恶安也伤病也】万人操弓共射其一招招无不中【招埻的也众人所见防弓射之故曰无不中也】万物章章以害一生生无不伤【章章明美貌故生陨也】以便一生生无不长【便利也利其生性故生长久也】故圣人之制万物也以全其天也【天身也】天全则神和矣目明矣耳聪矣鼻臭矣口敏矣三百六十节皆通利矣若此人者不言而信【法天不言四时行焉是其信也】不谋而当不虑而得【诗云不识不知顺帝之则故曰不谋虑而当合得事实】精通乎天地神覆乎宇宙【宇宙区宇之内言其徳大皆覆被也】其于物无不受也无不裹也【受犹承也裹犹囊也】若天地然【其徳如天无不覆如地无不载故曰若天地然也】上为天子而不骄【常战栗也故尧戒曰战战栗栗日慎一日】下为匹夫而不惽【惽读忧闷之闷义亦然也】此之谓全徳之人【其徳行升降无所亏阙故曰全】贵富而不知道适足以为患【不知持盈止足之道以至破亡故曰适足以为患也】不知贫贱贫贱之致物也难虽欲过之奚由【贫贱无势不能致情欲之物故曰难也于礼无为于身无阙故曰虽欲过之奚由也】出则以车入则以辇务以自佚【人引车曰辇出门乗车入门用辇此骄逸之务也】命之曰招蹷之机【招至也蹷机门内之位也乗辇于宫中逰翔至于蹷机故曰务以自佚也诗云不逺伊尔薄送我畿此不过蹷之谓】肥肉厚酒务以相彊命之曰烂肠之食【论语曰肉虽多不使胜食气又曰不为酒困老子曰五味实口使口爽伤故谓之烂肠之食也】靡曼皓齿郑卫之音务以自乐命之曰伐性之斧【靡曼细肌美色也皓齿诗所谓齿如瓠犀也郑国淫辟男女私防于溱洧之上有绚盻之乐芍药之和昔者殷纣使乐师作朝歌北鄙靡靡之乐以为淫乱武王伐纣乐师抱其乐器自投濮水之中暨卫灵公北朝于晋宿于濮上夜闻水中有琴瑟之音乃使师涓以琴冩其音灵公至晋国晋平公作乐公曰寡人得新声请以乐君遂使涓作之平公大说师旷止之曰此亡国之音也纣之太师以此音自投于濮水得此声必于濮水之上地在卫因曰郑卫之音以其淫辟灭亡故曰伐性之斧者也】三患者贵富之所致也故古之人有不肯贵富者矣由重生故也【古人谓尧时许由方因善绻舜时臯陶周时伯夷汉时四皓皆不肯富贵者髙位实疾颠故曰重生故也】非夸以名也为其实也【夸虚也非以为轻富贵求虚名也以为其可以全生保性之实也】则此论之不可不察也【论此上句贵贱祸福不可不察也】
　　重己
　　三曰倕至巧也人不爱倕之指而爱己之指有之利故也【倕尧之巧工也虽巧无益于己致不爱之也巳指虽不如倕指巧犹自为用故言有之利故也】人不爱昆山之玊江汉之珠【昆山之玉燔以炉炭三日三夜色泽不变玉之美者也江汉有夜光之明珠珠之美者也】而爱己之一苍璧小玑有之利故也【苍璧石多玊少也珠之不圆者曰玑皆喻不好也而爱之者有之为己用得其利故也】今吾生之为我有而利我亦大矣【吾亦我有有我身也天下之利有我如我之爱苍璧与小玑有之利故也故曰利我亦大矣】论其贵贱爵为天子不足以比焉【论其所贵所贱人虽尊为天子不足以比己之所贱】论其轻重富有天下不可以易之【论其所轻富而所重人虽富有天下之财不肯以己易之】论其安危一曙失之终身不复得【贫贱所以安也富贵所以危也曙明日也有一日失其所以安终身不能复得之也】此三者有道者之所慎也【道尚无为不尚此三者故曰有道者之所慎】有慎之而反害之者不达乎性命之情也【守慎无为轻贵重身当时行则行时止则止而反有害之者故曰不达乎性命之情者也】不达乎性命之情慎之何益【虽慎之犹见害故曰何益】是师者之爱子也不免乎枕之以糠是聋者之养婴儿也方雷而窥之于堂有殊弗知慎者【师瞽师目无见者也故枕子以糠糠其盲眯子目非利之者也聋者不闻雷之声不顿防自拍解谢咎过而反徐步窥儿于堂故曰有殊弗知慎者也殊犹甚也】夫弗知慎者是死生存亡可不可未始有别也【言不能别知也】未始有别者其所谓是未尝是其所谓非未尝非是其所谓非非其所谓是此之谓太惑【己之所是众人之所非也故曰未尝是己之所非众人之所是也故曰未尝非是己之所是非己之所非而以此求同于己者也故谓之太惑】若此人者天之所祸也【祸咎也】以此治身必死必殃以此治国必残必亡【以其天之所祸也不死不亡者未之有也故曰必亡】夫死殃残亡非自至也惑召之也【召致也以惑致之也】夀长至常亦然【亦以仁义召之也】故有道者不察所召而察其召之者【所召仁与义也推行仁义夀长自至故曰不察所召也召之者不行仁义残亡应行而至故曰察其召之也】则其至不可禁矣【禹汤罪己其兴也勃焉桀纣罪人其亡也忽焉皆已自召之何可禁御】此论不可不熟【熟犹知也】使乌获疾引牛尾尾絶力勯而牛不可行逆也【乌获秦武王力士也能举千钧勯读曰单单尽也】使五尺竪子引其棬而牛恣所以之顺也【恣从也之至也】世之人主贵人【人主谓王者诸侯也贵人谓公卿大夫也】无贤不肖莫不欲长生乆视【视活也】而日逆其生欲之何益【王者贵人所行淫侈纵欲暴虐反戾天常不顺生道日所施行无不倒逆其生虽欲长生若乌获多力倒引牛尾尾絶不能行故曰欲之何益也】凡生长也顺之也使生不顺者欲也【欲情欲也】故圣人必先适欲【适犹节也】室大则多阴台髙则多阳多阴则蹷【蹷逆寒疾也】多阳则痿【痿躄不能行也】此阴阳不适之患也【患害也】是故先王不处大室【为蹷疾也】不为髙台【为痿疾也】味不众珍【为伤胃也】衣不燀热【燀读曰亶亶厚也】燀热则理寒【理寒脉理闭结也】理寒则气不达【达通也】味众珍则胃充【充满也】胃充则中大鞔【鞔读曰懑不胜食气为懑病也肥肉厚酒烂膓之食此之谓也】中大鞔而气不达【不达壅闭也】以此长生可得乎【言不得也】昔先圣王之为苑囿园池也足以观望劳形而已矣【畜禽兽所大曰苑小曰囿诗云王在灵囿树果曰园诗曰园有树桃有水曰池可以游观娱志故曰足以劳形而已】其为宫室台榭也足以辟【一作备】燥湿而已矣【宫庙也室寝也尔雅曰宫谓之室室谓之宫筑土方而高曰台有屋曰榭燥谓阳炎湿谓雨露故曰足以备之而已】其为舆马衣裘也足以逸身暖骸而已矣【逸安也】其为饮食酏醴也足以适味充虚而已矣【酏读如诗虵虵不言之虵周礼浆人掌王之六饮水浆醴凉医酏也又酒正二曰醴齐醴者以蘖与黍相醴不以麯也浊而甜耳】其为声色音乐也足以安性自娱而已矣【声五音宫商角徴羽也色青黄赤白黒也】五者圣王之所以养性也非好俭而恶费也节乎性也【节犹和也和适其情性而已不过制也】
　　贵公
　　四曰昔先圣王之治天下也必先公【公正也】公则天下平矣【平和也】平得于公【得犹出也】尝试观于上志【上志古记也】有得天下者众矣其得之以公其失之必以偏【偏私不正也】凡主之立也生于公【生性也】故鸿范曰无偏无党王道荡荡【荡荡平易也诗云鲁道有荡】无偏无颇遵王之义【义法也】无或作好遵王之道【或有也好私好鬻公平于曲惠也】无或作恶遵王之路【恶擅作威也】天下非一人之天下也天下之天下也【书曰皇天无亲惟徳是辅故曰天下之天下也】阴阳之和不长一类甘露时雨不私一物【私犹异也】万民之主不阿一人【阿亦私也】伯禽将行请所以治鲁【伯禽周公子也成王封之于鲁诗云建尔元子俾侯于鲁】周公曰利而勿利也【务在利民勿自利也】荆人有遗弓者而不肯索【遗失也】曰荆人遗之荆人得之又何索焉孔子闻之曰去其荆而可矣【言人得之而已何必荆人也】老闻之曰去其人而可矣故老则至公矣【公正也言天下得之而已何必人故曰至公无所私为也】天地大矣生而弗子成而弗有【天大地大生育民人不以为已子成遂万物不以为已有也】万物皆被其泽得其利而莫知其所由始【由从也万物皆天地之泽而得其利若尧时父老无供役之劳击壤于里陌自以为当然故曰莫知其所从始也】此三皇五帝之徳也【三皇五帝徳大能法天地民人被其泽而得其利亦不知其所从始也老子云圣人不仁以百姓为刍狗此之谓也】管仲有病桓公往问之曰仲父之病矣【病困也】渍甚国人弗讳【渍亦病也按公羊传曰大眚者何大渍也国人弗讳言死生不可讳也】寡人将谁属国【属托也】管仲对曰昔者臣尽力竭智犹未足以知之也【未足以知人也】今病在于朝夕之中臣奚能言【奚何也】桓公曰此大事也愿仲父之教寡人也【敎犹告也】管仲敬诺曰公谁欲相【言欲用谁为相】公曰鲍叔牙可乎管仲对曰不可夷吾善鲍叔牙【夷吾管仲名善犹和也】鲍叔牙之为人也清亷洁直视不巳若者不比于人【比方也】一闻人之过终身不忘【念人之过必亡人之功不可为覇者之相也】勿己则隰朋其可乎隰朋之为人也上志而下求【志上世贤人而模之也求犹问也论语曰孔文子不耻下问是以谓之文也】丑不若黄帝而哀不已若者【自丑其徳不如黄帝诗云髙山仰止景行行止乡昔人也哀不如已者欲敎育训厉使与已齐也】其于国也有不闻也【不求闻其善也志在利国而已矣】其于物也有不知也【物事也非其职事不求知之也】其于人也有不见也【务在齐民求见之孝经曰非家至而见之也此总说隰朋所行】勿已乎则隰朋可也【言可用也】夫相大官也处大官者不欲小察【察苛也】不欲小智【小智则好知小事以自矜伐也】故曰大匠不斵【但视模范而已不复自斵削也】大庖不豆【但调和五味使神人享之而已不复自列簠簋笾豆也】大勇不鬬【大勇之人折冲千里而能服逺不复自鬭也】大兵不冦【冦害也若武王之伐纣扫除无道箕子之囚朝成汤之庙抚殷之民不冦害之也】桓公行公去私恶【于人之过无所念无所私也故曰去私也】用管子而为五伯长【长上也】行私阿所爱用竪刁而虫出于户【阿竪刁易牙之谀不正适长其死也国乱民扰五子争立无主防六十日乃殡至使虫流出户也】人之少也愚其长也智故智而用私不若愚而用公【用私以败用公则济】日醉而饰服【饰读曰勑礼防不饮酒食肉而日醉于酒欲整防纪犹无目欲视青黄无耳欲听宫商也】私利而立公贪戾而求王舜弗能为【舜犹不能为况凡人乎】
　　去私
　　五曰天无私覆也地无私载也日月无私烛也四时无私行【一作为】也行其徳而万物得遂长焉【遂成也】黄帝言曰声禁重【不欲虚名过其实也】色禁重【不欲好色至淫纵也】衣禁重【不欲衣服逾僣若子臧好聚鹬冠也】香禁重【不欲奢侈芬香闻四逺也】味禁重【不欲厚味胜食气伤性命】室禁重【不欲宫室崇侈使土木胜也】尧有子十人不与其子而授舜【孟子曰尧使九男二女事舜此曰十子殆丹朱为子不在数中】舜有子九人不与其子而授禹至公也【国语曰舜有商均此曰九子不知出于何书也】晋平公问于祁黄羊曰南阳无令其谁可而为之【南阳晋山阳河北之邑今河内温阳樊州之属皆是也令君也而能为治】祁黄羊对曰解狐可【黄羊晋大夫祁奚之字】平公曰解狐非子之讐邪【平公晋悼公之子彪】对曰君问可非问臣之讐也平公曰善遂用之国人称善焉居有间【间顷也】平公又问祁黄羊曰国无尉其谁可而为之对曰午可【传曰祁奚请老晋侯问嗣焉称解狐其讐也将立之而卒又问对曰午也可】平公曰午非子之子邪对曰君问可非问臣之子也平公曰善又遂用之国人称善焉孔子闻之曰善哉祁黄羊之论也外举不避讐内举不避子祁黄羊可谓公矣墨者有钜子腹防居秦【钜姓子通称腹防字也防读曰车之】其子杀人秦惠王曰先生之年长矣非有他子也寡人已令吏弗诛矣【惠王秦孝公子异人】先生之以此听寡人也腹防对曰墨者之法曰杀人者死伤人者刑此所以禁杀伤人也夫禁杀伤人者天下之大义也王虽为之赐【受赐也】而令吏弗诛腹防不可不行墨者之法【欲必以行之杀其子也】不许惠王而遂杀之子人之所私也【私爱也】忍所私以行大义【忍读曰仁行之忍也】钜子可谓公矣庖人调和而弗敢食故可以为庖若使庖人调和而食之则不可以为庖矣王伯之君亦然诛暴而不私以封天下之贤者故可以为王伯若使王伯之君诛暴而私之则亦不可以为王伯矣【传曰作事威克其爱虽小必济故曰诛暴而弗私也假令有所私枉则不可以为王伯君矣】







　　吕氏春秋卷一
　　钦定四库全书
　　吕氏春秋卷二
　　汉　髙诱　注
　　仲春纪第二
　　二月纪
　　一曰仲春之月日在奎【仲春夏之二月奎西方宿鲁之分野也是月日躔此宿】昏弧中旦建星中【弧星在舆鬼南建星在斗上是月昏旦时皆中于南方】其日甲乙其帝太皥其神句芒其虫鳞其音角律中夹钟【夹钟隂律也是月万物去阳夹阴而生故竹管音中夹钟也】其数八其味酸其臭羶其祀户祭先脾始雨水桃李华【自冬氷雪至此土发而耕故曰始雨水也桃李之属皆舒华也】苍庚鸣鹰化为鸠【苍庚尔雅曰商庚鵹黄楚雀也齐人谓之搏黍秦人谓之黄离幽冀谓之黄鸟诗云黄鸟于飞集于灌木是也至是月而鸣鹰化为鸠啄正直不鸷击也鸠葢布谷鸟】天子居青阳太庙【青阳东向堂太庙中央室】乗鸾辂驾苍龙载青旂衣青衣服青玊食麦与羊其器疏以达【说在孟春】是月也安萌芽养防少存诸孤【顺春阳长养幼少存恤孤寡萌芽诸当生者不扰动故曰安】择元日命人社【元善也日从甲至癸也社祭后土所以为民祈谷也嫌日有从否重农事故卜择之】命有司省囹圉去桎梏无肆掠止狱讼【有司理官主狱者也囹圄法室省之者赦轻防也在足曰桎在手曰梏肆极掠笞也言无者湏立秋也止禁也】是月也鸟至至之日以太牢祀于髙禖【鸟燕也春分而来秋分而去传曰鸟氏司啓者也周礼禖氏以仲春之月合男女于时也奔则不禁因祭其神于郊谓之郊禖音与髙相近故或言髙禖王者后妃以鸟至日祈继嗣于髙禖三牲具曰太牢】天子亲往后妃率九嫔御【王者一后三夫人九嫔二十七世妇但后夫人率九嫔祀髙禖耳御见天子于髙禖中也】乃礼天子所御带以弓韣授以弓矢于髙禖之前【礼后妃之侍见于天子者于髙禖祠之前韣弓韬也授以弓矢示服猛得男象也】是月也日夜分雷乃发声始电【分等昼夜钧也冬阴闭固阳伏于下是月阳升雷始发声震气为雷激气为电】蛰虫咸动开户始出【蛰伏之虫始动苏开蛰之户始出生】先雷三日奋铎以令于兆民曰雷且发声【铎木铃也金口木舌为木铎金舌为金铎所以振告兆民使知将雷也】有不戒其容止者生子不备必有凶灾【有不戒慎容止者以雷电合房室者生子必有瘖躄通精狂痴之疾故曰不备必有凶灾】日夜分则同度量钧衡石角斗桶正权槩【度尺丈也量鬴钟也钧铨衡石称也石百三十斤角平斗桶量器也称锤曰权槩平斗斛者令钧等也】是月也耕者少舍【少舍皆耕在野少有在都邑者也尚书曰厥民析散布在野传曰阴阳分方震雷出滞土地不备垦辟在司防之谓也】乃修阖扇寝庙必备【阖扇门扇也民所由出故治之也寝以安身庙以事祖故曰必无堕顿也】无作大事以妨农功【大事兵戈征伐也】是月也无竭川泽无漉陂池无焚山林【皆为尽类天物】天子乃献羔开冰先荐寝庙【开冰室取氷以凿以祭庙春荐韭卵诗云二之日凿冰冲冲三之日纳于凌阴四之日其早献羔祭韭此之谓也】上丁命乐正入舞舍采【是月上旬丁日命乐官正率卿大夫之子入学宫习舞也舍犹置也初入学宫必礼先师置采帛于前以贽神也周礼春入学舍采合舞秋颁学合声以六乐之防正舞位此之谓也】天子乃率三公九卿诸侯亲往视之【常事曰视】中丁又命乐正入学习乐【中旬丁日又入学宫习乐乐所以移风易俗协和民人也谓六代之乐云门咸池大韶大頀大夏大武也周礼曰以乐教和则民不乖此之谓也】是月也祀不用牺牲用圭璧更皮币【是月尚生育故不用牺牲更代也以圭璧代牺牲也皮币鹿皮纁东帛也记曰币帛皮圭告于祖祢此之谓也】仲春行秋令则其国大水寒气总至冦戎来征【仲春阳中也阳气长养而行秋令杀戮之令故寒气猥至冦害之兵来伐其国也】行冬令则阳气不胜麦乃不熟民多相掠【寒阴缩杀而行其令隂气乗阳阳气不胜故麦不成熟民饥穷故相刼掠也】行夏令则国乃大旱煗气早来虫螟为害【夏气炎阳而行其令故大旱火气热故旱煗也极阳生隂故虫螟作害也虫食稼心谓之螟】
　　贵生
　　二曰圣人深虑天下莫贵于生夫耳目鼻口生之役也【役事也】耳虽欲声目虽欲色鼻虽欲芬香口虽欲滋味害于生则止在四官者【止禁也四官耳目鼻口也】不欲利于生者则弗为【则不治此四官之欲】由此观之耳目鼻口不得擅行必有所制【擅专也制制于心也】譬之若官职不得擅为【为作】必有所制【制于君也】此贵生之术也尧以天下让于子州友父【子州友父古贤人也】子州友父对曰以我为天子犹可也虽然我适有幽忧之病方将治之未暇在天下也【幽隠也诗云如有隠忧我心不悦未暇在于治天下】天下重物也【重大物事】而不以害其生又况于他物乎【他犹异也】惟不以天下害其生者也可以托天下【托附也】越人三世杀其君王子搜患之【王子搜淮南子云越王翳也】逃乎丹穴【淮南云山穴也】越国无君求王子搜而不得从之丹穴王子搜不肯出越人薫之以艾乗之以王舆王子搜援绥登车仰天而呼曰君乎独不可以舍我乎【舍置也】王子搜非恶为君也恶为君之患也【患害也】若王子搜者可谓不以国伤其生矣此固越人之所欲得而为君也【欲得王子搜为君也】鲁君闻顔阖得道之人也使人以币先焉顔阖守闾麁布之衣而自饭牛鲁君之使者至顔阖自对之使者曰此顔阖之家耶顔阖对曰此阖之家也使者致币顔阖对曰恐听缪而遗使者罪不若审之【恐缪误致币得罪故劝令审之】使者还反审之复来求之则不得已【顔阖逾坯而逃之故不得也】故若顔阖者非恶富贵也由重生恶之也世之人主多以贵富骄【骄泰也】得道之人其不相知【淮南记曰鱼相忘乎江湖人相忘乎道术言各得其志故不相知之也】岂不悲哉【悲于富贵而骄人也】故曰道之贞以持身其绪余以为国家【以持身之余绪以治国家】其土苴以治天下【土瓦砾也苴草蒯也土鼓蒯桴伊耆氏之乐也孝经曰安上治民莫善于礼移风易俗莫善于乐故可以治天下苴音同鲊】由此观之帝王之功圣人之余事也【圣人治之优有余裕故曰余事】非所以完身养生之道也【尧舜禹汤之治天下黎黒瘦瘠过家门而不入故曰非所以完身养生之道趋济民而已】今世俗之君子危身弃生以徇物【狥犹随也】彼且奚以此之也【此此物也之至也】彼且奚以此为也【彼谓今世俗人云君子优之也何以物为也】凡圣人之动作也必察其所以之【之至也】与其所以为【为作也】今有人于此以随侯之珠弹千仞之雀世必笑之是何也所用重所要轻也【重谓随侯珠也要得也轻谓雀也】夫生岂特随侯珠之重也哉子华子曰全生为上【子华子古体道人无欲故全其生长生是行之上也】亏生次之【少亏其生和光同尘可以次全生者】死次之【守死不移其志可以次亏生者】迫生为下【迫促也促欲得生尸素宠禄志不髙防人之下也】故所谓尊生者全生之谓【于身无所亏于义无所损故曰全生】所谓全生者六欲皆得其宜也【六欲生死耳目口鼻也】所谓亏生者六欲分得其宜也【分半也】亏生则于其尊之者薄矣其亏弥甚者也其尊弥薄【弥益也】所谓死者无有所以知复其未生也【死君亲之难义重于生视死如归故曰无有所以知复其未生也】所谓迫生者六欲莫得其宜也皆获其所甚恶者服是也辱是也【服行也行不义是故辱】辱莫大于不义故不义迫生也【不能蹈义而死迫于苟生语曰水火吾见蹈死者矣未见蹈仁而死者也】而迫生非独不义也故曰迫生不若死【迫促急于苟生不仁义不如蹈仁义死为贵】奚以知其然也耳闻所恶不若无闻目见所恶不若无见故雷则揜耳电则揜目此其比也凡六欲者皆知其所甚恶而必不得免不若无有所以知无有所以知者死之谓也故迫生不若死嗜肉者非腐防之谓也嗜酒者非败酒之谓也尊生者非迫生之谓也
　　情欲
　　三曰天生人而使有贪有欲欲有情情有节【节适也】圣人修节以止【一作制】欲故不过行其情也【不过其适】故耳之欲五声目之欲五色口之欲五味情也此三者贵贱愚智贤不肖欲之若一【三谓耳目口也一犹等也】虽神农黄帝其与桀纣同【有天下同也】圣人之所以异者得其情也【圣人得其不过节之情】由贵生动则得其情矣不由贵生动则失其情矣【失其不过节之情】此二者死生存亡之夲也【圣人得其情乱人失其情得情生存失情死亡故曰生死存亡之本】俗主亏情故每动为亡败【俗主凡君也败灭亡也】耳不可赡目不可厌口不可满身尽府种筋骨沈滞血脉壅塞九窍寥寥曲失其宜【府腹疾也种首疾也极三关之欲以病其身故九窍皆寥寥然虚曲过其适以害其性也】虽有彭祖犹不能为也【彭祖殷之贤臣治性清静不欲于物盖夀七百嵗论语所谓述而不作信而好古窃比于我老彭是也言虽彭祖之无欲不能化治俗主使之无欲故曰虽有彭祖犹不能为】其于物也不可得之为欲【贵不可得之物宝难得之货此之谓欲故曰为欲】不可足之为求【规求无足不知纪极不可盈厌此之为求故曰为求】大失生本【老子曰出生入死故曰大失生本】民人怨谤又树大讐【俗主求欲民人皆怨而谤讪如仇讐也】意气易动蹻然不固【蹻谓乗蹻之蹻谓其流行速疾不坚固之貌故其志气易动也】矜势好智胷中欺诈【矜大其宠契好尚其所行自谓为智胷臆之中欺诈不诚所行暴虐犹语民言恩惠也】徳义之缓邪利之急【缓犹后急犹先】身以困穷虽后悔之尚将奚及【困犹危奚何也】巧佞之近端直之逺【巧佞者亲近之正直者疎逺之】国家大危悔前之过犹不可反【反见】闻言而惊不得所由【所行残暴则将危败灭亡之言而乃始惊怖行不仁不义之所致也故曰不得所由由用也】百病怒起乱难时至以此君人为身大忧【此非恤民之道故身大忧】耳不乐声目不乐色口不甘味与死无择【声色美味死者所不得说大不能乐甘之故曰与死无择择别也】古人得道者生以夀长【体道无欲象天天子之福故必夀长终其性命】声色滋味能久乐之奚故论早定也【体道者生而能行之故曰论早定】论早定则知早啬【啬爱】知早啬则精不竭【爱精神故不竭】秋早寒则冬必煗矣春多雨则夏必旱矣天地不能两而况于人类乎人之与天地也同【同于不能两也】万物之形虽异其情一体也【体性也情皆好生故曰一体】故古之治身与天下者必法天地也【法象也】尊酌者众则速尽【尊酒也酌揖之者多故酒速尽也】万物之酌大贵之生者众矣【万物酌损隂阳以生隂阳谕君大贵君者爱君之徳以生者众也】故大贵之生常速尽非徒万物酌之也【酌取之也】又损其生以资天下之人【资犹给】而终不自知【知犹觉也】功虽成乎外而生亏乎内【幽通记曰张循而内逼故曰亏生乎内】耳不可以听目不可以视口不可以食【阙】
　　胷中大扰妄言想见临死之上颠倒惊惧
　　不知所为用心如此岂不悲哉【悲情欲而不知所为用心之人】世人之事君者皆以孙叔敖之遇荆庄王为幸【孙叔敖楚令尹防贾之子也】自有道者论之则不然此荆国之幸【言孙叔敖贤能事君以道致之于霸荆国得之幸也】荆庄王好周游田猎驰骋弋射欢乐无遗【遗废】尽传其境内之劳与诸侯之忧于孙叔敖【事功曰劳尽俾付孙叔敖使忧之也】孙叔敖日夜不息不得以便生为故【息休也不得以便利生性敖不休息也】故死庄王功迹着乎竹帛传乎后世【庄王之霸功传于后世乃孙叔敖之日夜不息以广其君君徳之所以成也】
　　当染
　　四曰墨子见染素丝者而叹【墨子名翟鲁人作书七十一篇】曰染于苍则苍染于黄则黄所以入者变其色亦变五入而以为五色矣【一入一色】故染不可不慎也非独染丝纱也国亦有染舜染于许由伯阳【舜颛顼五世之孙瞽防之子也名重华许由阳城人尧聘之不至伯阳葢老子也舜时师之者也】禹染于臯陶伯益【禹颛顼六世孙鲧之子也名文命伯益臯陶之子也】汤染于伊尹仲虺【汤契后十二世孙王癸之子也名天乙伊尹汤相诗云实惟阿衡实左右商王仲虺居薛为汤之左相皆贤徳也孟子曰王者师臣也】武王染于太公望周公旦【武王周文王之子名发太公望河内汲人也佐武王伐纣成王封之于齐周公旦武王弟也辅成王封之于鲁】此四王者所染当故王天下【所从染得其人故曰当】立为天子功名蔽天地【蔽犹极也】举天下之仁义显人必称此四王者【称美其徳以为喻也】夏桀染于羊辛歧踵戎【桀夏后臯之孙癸之子也羊辛歧踵戎桀之邪臣】殷纣染于崇侯恶来【纣帝乙之子名辛崇国侯爵名虎恶来嬴姓飞亷之子纣之谀臣】周厉王染于虢公长父荣夷终【厉王周夷王之子名胡虢荣二卿士也传曰荣夷公好专利而不知大难】幽王染于虢公鼓祭公敦【幽王周厉王之孙宣王之子名官皇虢公祭公二卿士也传曰虢石父谗谄巧佞之人也以此教王其能乆乎】此四王者所染不当故国残身死为天下僇【不当者不得其人僇辱也】举天下之不义辱人必称此四王者【称其恶以为戒也】齐桓公染于管仲鲍叔【桓公齐僖公之子名小白管鲍其二卿也】晋文公染于咎犯郄偃【文公晋献公之子名重耳咎犯郄偃者其二大夫】荆庄王染于孙叔敖沈尹蒸【庄王楚穆王之子名旅孙沈其二大夫】吴王阖庐染于伍员父之仪【阖庐吴王夷昧之子名光伍父其二大夫】越王句践染于范蠡大夫种【句践允常之子范蠡楚三户人也字少伯大夫种姓文氏字禽楚之邹人】此五君者所染当故霸诸侯功名传于后世范吉射染于张栁朔王生【吉射晋范献子鞅之子昭子也张栁朔王生二人者吉射家臣也】中行寅染于黄借秦髙彊【寅晋大夫中行穆子之子荀子也黄借秦高彊其家臣髙彊齐子尾之子奔晋为中行氏之臣】吴王夫差染于王孙雄太宰嚭【夫差吴王阖庐子也雄与嚭二人其大夫也嚭晋伯宗之孙楚州犂之子】智伯瑶染于智国张武【智瑶宣子申之子襄子也国武二人其家臣】中山尚染于魏义椻长【尚魏公子牟之后魏得中山以邑之也义长其二臣也】宋康王染于唐鞅田不禋【唐田宋康王之二臣】此六君者所染不当故国皆残亡身或死辱宗庙不血食絶其后类君臣离散民人流亡举天下之贪暴可羞人必称此六君者凡为君非为君而因荣也非为君而因安也以为行理也行理生于当染故古之善为君者劳于论人【论犹择也】而佚于官事得其经也【经道】不能为君者伤形费神愁心劳耳目国愈危身愈辱不知要故也【愈益也益危辱者不知所行之要约也】不知要故则所染不当【所从染不得其人也】所染不当理奚由至【至犹得也】六君者是巳六君者非不重其国爱其身也所染不当也存亡故不独是也帝王亦然【为帝王者亦当知所从染也】非独国有染也孔子学于老孟苏夔靖叔【三人皆体道者亦染孔子】鲁惠公使宰让请郊庙之礼于天子【惠公鲁孝公之子隠公之父】桓王使史角往惠公止之【止留】其后在于鲁墨子学焉【其后史角之后也亦染墨翟】此二士者无爵位以显人无赏禄以利人【二士谓孔子墨翟】举天下之显荣者必称此二士也【称说也】皆死乆矣从属弥众弟子弥丰充满天下【弥益丰盛也言二士之徒显荣者益盛散布故曰充满天下】王公大人从而显之有爱子弟者随而学焉无时乏絶子贡子夏曾子学于孔子田子方学于子贡干木学于子夏吴起学于曾子禽滑学于墨子许犯学于禽滑田系学于许犯孔墨之后学显荣于天下者众矣不可胜数皆所染者得当也
　　功名【一作由道】
　　五曰由其道功名之不可得逃【淮南记曰人世非正为蹠也蹠而焉往故曰不可得逃】犹表之与影若呼之与响【影晷也行则晷随之呼则响应之推此言之故功名何可得逃也】善钓者出鱼乎十仞之下饵香也【七尺曰仞下犹底也】善弋者下鸟乎百仞之上弓良也【弋缴射之也诗云弋鳬与雁下犹陨也】善为君者蛮夷反舌殊俗异习皆服之徳厚也【东方曰夷南方曰蛮其在四表皆为夷也戎狄言语与中国相反因谓反舌一说南方有反舌国本在前末倒向喉故曰反舌】水泉深则鱼鳖归之树木盛则飞鸟归之庶草茂则禽兽归之人主贤则豪桀归之【才过百人曰豪千人曰桀】故圣王不务归之者而务其所以归【务人使归之末也而务其所行可归本也故曰务其所以归之也】彊令之笑不乐彊令之哭不悲【无其中心故不乐不悲】彊令之为道也可以成小而不可以成大【虚称可以为致显实难以诈成虚小实大也故曰不可以成大也】缶醯黄蚋聚之有酸【黄美也黄故能致酸酸故能致蚋】徒水则必不可【水无酸故不可以致蚋也】以貍致鼠以氷致蝇虽工不能【不能致也】以茹鱼去蝇蝇愈至【茹读茹船漏之茹字茹臭也愈益也】不可禁【禁止也】以致之之道去之也【致之者茹也去之不可也】桀纣以去之之道致之也【去之残暴也以致暴之道致治不治也】罚虽重刑虽严何益【淮南记曰急辔利錣非千里之御也严刑峻法非百王之治也故曰何益】大寒既至民煗是利大热在上民清是走故民无常处见利之聚无之去【处居也去移也】欲为天子民之所走不可不察【察犹知也】今之世至寒矣至热矣而民无走者取则行钧也【钧等也等于乱暴也】欲为天子所以示民不可不异也【若殷纣暴乱武王以仁义伐之故曰不可不异】行不异乱虽信今民犹无走【传曰以化平化谓之治以乱止乱何治之有故行不异乱虽欲信利民无肯归走也】民无走则王者废矣【夫民以王者为命王者以民为本本无所走命无所制而不废者未之有也】暴君幸矣民絶望矣【无明天子故暴乱诸侯以为幸也民无所于救命故絶望】故当今之世有仁人在焉不可而不此务【务其仁义】有贤主不可而不此事【事其仁义】贤不肖不可以不相分【分犹与也】若命之不可易【命短不可为使长也】若美恶之不可移【尧舜为美桀纣为恶故曰不可移也】桀纣贵为天子富有天下能尽害天下之民而不能得贤名之【残义损善曰桀贱仁多累曰纣贤主于行何可虚得】关龙逢王子比干能以要领之死争其上之过【关龙逢桀忠臣也王子比干纣诸父也争諌也桀纣皆杀之故曰能以要领之死争其上之过也】而不能与之贤名【不能致桀纣使享贤名若后稷好稼不能使禾自生】名固不可以相分必由其理【为善得善名为恶得恶名故曰必由其理】













　　吕氏春秋卷二
<子部,杂家类,杂学之属,吕氏春秋>
　　钦定四库全书
　　吕氏春秋卷三
　　汉　髙诱　注
　　季春纪第三
　　三月纪
　　一曰季春之月日在胃【季春夏之三月胃西方宿赵之分野是月日躔此宿】昏七星中旦牵牛中【七星南方宿周之分野牵牛北方宿赵之分野是月昏旦时皆中于南方也】其日甲乙其帝太皥其神句芒其虫鳞其音角律中姑洗【姑洗阳律也姑故洗新是月阳气养生去故就新竹管音中姑洗也】其数八其味酸其臭羶其祀户祭先脾桐始华田鼠化为鴽【桐梧桐也是月生叶故曰始华田鼠鼠也鴽鹊青州谓之鴹鴹周雒谓之鴽幽州谓之鹊也】虹始见萍始生【虹防蝀也兖州谓之订诗曰防蝀在东莫之敢指是也萍水藻是月始生】天子居青阳右个【右个南头室也】乗鸾辂驾苍龙载青旂衣青衣服青玉食麦与羊其器疏以达【说在孟春】是月也天子乃荐鞠衣于先帝【周礼司服章曰王祀昊天上帝则服大裘冕祈五帝亦如之又内司服章王后之六服有菊表黄衣如菊花故谓之菊衣春王东方色皆尚青此云荐菊衣诱未达也】命舟牧覆舟五覆五反乃告舟备具于天子焉【舟牧主舟官也是月天子将乗舟始渔恐有穿漏反覆视之五覆五反慎之至也】天子焉始乗舟荐鲔于寝庙乃为麦祈实【焉犹于此自冬至此于是始乗舟荐进也鲔鱼似鲤而小诗曰鳣鲔泼泼进此鱼于寝庙祷祈宗祖求麦实也前曰庙后曰寝诗云寝庙奕奕言相连也】是月也生气方盛阳气发泄生【一作身】者毕出萌者尽达不可以内【发泄犹布散也象阳达物亦当散出货贿不可赋敛以内之】天子布徳行惠命有司发仓窌赐贫穷振乏絶【方者曰仓穿地曰窌无财曰贫鳏寡孤独曰穷行而无资曰乏居而无食曰絶振救也】开府库出币帛周天下勉诸侯【府库币帛之藏也周赐勉进】聘名士礼贤者【有名徳之士大贤之人聘而礼之将与兴化致理者也】是月也命司空曰时雨将降下水上腾循行国邑周视原野【司空主土官也是月下水上腾恐有浸渍害伤五稼故使循行遍视之广平曰原郊外曰野】修利隄防导达沟渎开通道路无有障塞【障壅塞絶也】田猎罼弋罝罘罗网餧兽之药无出国【一作九】门【罼掩网也弋缴射飞也诗云弋鳬与雁罝兎网也诗云肃肃罝罗鸟网也诗云鸳鸯于飞罼之罗之罘射鹿罟也网其总名也天子城门十二东方三门王气所在处尚生育明餧兽之药所不得出也嫌余三方九门得出故特戒之如言无也】是月也命野虞无伐桑柘【野虞主材官桑与柘皆可以养故命其官使禁民不得斫伐】鸣鸠拂其羽戴任降于桑【鸣鸠班鸠也是月拂击其羽直刺上飞数十丈乃复者是也戴任戴胜鸱也尔雅曰鶠鸠部生于桑是月其子彊飞从桑空中来下故曰戴任降于桑也】具挟曲蒙筐【挟读曰朕三辅谓之挟关东谓之得曲薄也青徐谓之曲底曰方底曰筐皆受桑器也是月立夏生故敕具也】后妃斋戒亲东乡躬桑【王者一后三夫人妃即夫人与后参职配王兼众事王者亲耕故后妃亲桑也以为天下先劝众民也】禁妇女无观【观游】省妇使劝蚕事【省其他使劝其趋蚕事】蚕事既登【登成也】分茧称丝效功【效致也丝多为上功】以共郊庙之服无有敢堕【郊祭天庙祭祖周礼内宰章仲春诏后率内外命妇蚕于北郊以为祭服此之谓也】是月也命工师令百工审五库之量金鐡皮革筋角齿羽箭榦脂胶丹漆无或不良【良善】百工咸理监工日号无悖于时【监工玉官之长悖逆也时可用作器无逆之也不作为逆也】无或作为淫巧以荡上心【淫巧非常说诡怪若宋人以玉为楮叶三年而成乱之楮叶之中不可别知之类也故曰以荡上心荡动也】是月之末择吉日大合乐【乐以和民故择于是月下旬吉日大合六乐八音克谐箫韶九成周礼大胥司乐章以乐舞教国子舞云门大卷大咸大韶大夏大濩大武大合乐以和邦国以谐万民以安賔客以悦逺人此之谓也】天子乃率三公九卿诸侯大夫亲往视之【视其乐也】是月也乃合累牛腾马游牝于牧【累读如诗葛藟之藟累牛父牛也腾马父马也皆将羣防从牝于牧之野风合之】牺牲驹犊举书其数【举其犊驹在牺牲者皆簿领书其头数也】国人傩九门磔禳以毕春气【傩读论语乡人傩同命国人傩索宫中区隅幽闇之处击鼓大呼驱逐不祥如今之正岁逐除是也九门三方九门也嫌非王气所在故磔犬羊以禳木气尽之故曰以毕春气也】行之是令而甘雨至三旬【行之是令行是之令也十日曰旬】季春行冬令则寒气时发草木皆肃国有大恐【行冬令寒杀气之令故寒气早发草木肃棘木不曲直也气不和故国大惶恐也】行夏令则民多疾疫时雨不降山陵不收【行夏炎阳之令火干木故民疾疫雨泽不降故山陵所殖不收入】行秋令则天多沈隂淫雨早降兵革并起【秋隂气用事水之母也而行其令故多沈阴为淫雨也隂为兵器故并起】
　　尽数
　　二曰天生隂阳寒暑燥湿四时之化万物之变莫不为利莫不为害【顺者利时逆者害时】圣人察隂阳之宜辨万物之利以便生故精神安乎形而年夀得长焉【精神内守无所贪欲故形性安形性安则夀命长也】长也者非短而续之也毕其数也【毕尽也平其无欲之情不天陨故尽其长久之数】毕数之务在乎去害何谓去害大甘大酸大苦大辛大咸五者充形则生害矣大喜大怒大忧大恐大哀五者接神则生害矣大寒大热大燥大湿大风大霖大雾七者动精则生害矣【诸言大者皆过制也】故凡养生莫若知本知本则疾无由至矣【传曰人受天地之中以生所谓命也孟子曰人性无不善本其善性闭塞利欲疾无由至矣】精气之集也必有入也集于羽鸟与为飞【一本作飞翔】集于走兽与为流行集于珠玊与为精朗集于树木与为茂长集于圣人与为夐明【集皆成也夐大也逺也夐读如诗云于嗟夐兮】精气之来也因轻而之因走而行之因美而良之因长而养【一作善】之因智而明之【因依也明智也】流水不腐【腐臭败也】户枢不蝼动也形气亦然形不动则精不流精不流则气郁郁处头则为肿为风【肿与风皆首疾】处耳则为挶为聋【皆耳疾也】处目则为防为盲【防肝防盲无见皆目疾也】处鼻则为鼽为窒【鼽鼻窒不通】处腹则为张为府【府跳动皆腹疾】处足则为痿为蹷【痿不能行蹷逆疾也】轻水所多秃与瘿人【秃无髪瘿咽疾】重水所多尰与躄人【肿足曰尰躄不能行也】甘水所多好与美人【美亦好也】辛水所多疽与痤人【疽痤皆恶疮也】苦水所多尫与伛人【尫突胄仰向疾也伛伛疾也】凡食无彊厚味无以烈味【烈犹酷也】重酒【重酒厚也】是以谓之疾首【疾首头痛疾也】食能以时身必无灾【时节也不过差故身无灾疾也】凡食之道无饥无饱是之谓五藏之葆【葆安也】口必甘味和精端容将之以神气【端正将养】百节虞欢咸进受气饮必小咽端直无戾今世上卜筮祷祠故疾病愈来譬之若射者射而不中反修【一作循】于招【一作的】何益于中【于招停艺也患射不能中不知循彀精艺而反脩其标的故曰何益于中也】夫以汤止沸沸愈不止去其火则止矣故巫医毒药逐除治之故古之人贱之也为其末也【古之人治正性保天命者也不然则邪气乘之以疾病使巫医毒药除逐治之故谓贱之也若止沸以汤不去其火故曰为其末也】
　　先已
　　三曰汤问于伊尹曰欲取天下若何【汤为诸侯时也】伊尹对曰欲取天下天下不可取可取身将先取【言不可取天下身将先为天下所取也】凡事之本必先治【一作取】身啬其大寳【啬爱也大寳身也】用其新弃其陈腠理遂通【用药物之新弃去其陈以疗疾则腠理肌脉遂通利不闭也】精气日新邪气尽去及其天年此之谓真人【真徳之人】昔者先圣王成其身而天下成【王道成也】治其身而天下治【詹何曰未闲身治而国乱身乱而国治者此之谓也】故善响者不于响于声【声善则响善也】善影者不于影于形【形正则影正】为天下者不于天下于身【身正则天下治】诗曰淑人君子其仪不忒其仪不忒正是四国【忒差也】言正诸身也故反其道而身善矣【体道无欲故身善】行义则人善矣【行仁义于所宜则人善之矣】乐备君道而百官已治矣【乐服行君人无为之道则百官承使化职事也】万民已利矣【君无为则万民安利】三者之成也在于无为无为之道曰胜天【天无为而化君能无为而治民以为胜于天】义曰利身【能行仁义则可以利其身】君曰勿身【为君之道务在利民勿自利身故曰勿身】勿身督听【督正也正听倾不听也】利身平静【行仁义故能平静也】胜天顺性【无为而不欲故能顺静也】顺性则聪明寿长【顺法天性则聪明也虞书云天聪明自我民聪明此之谓也法天无为故寿长乆也】平静则业进乐乡【行仁义则民业进而乐乡其化】督听则奸塞不皇【正听万法赏罚分明故奸轨塞断于不皇皇暇也】故上失其道则边侵于敌【君无道则敌国侵削其边俘其民也论语曰上失其道民散久矣此之谓也】内失其行名声堕于外【内失抚民之行则邻国贱之故曰名声堕于外也若晋惠公背外内之赂杀里克之党内无忠臣之辅外无诸侯之助与秦穆公战而败之】是故百仞之松本伤于下而末槁于上【本根也君亦国之本】商周之国谋失于胷【商周二王之季也胷犹内】令困于彼【彼亦外也】故心得而听得【得犹知也】听得而事得事得而功名得【事事必得之则功成名立故功名得也】五帝先道而后徳【五帝黄帝高阳髙辛尧舜先犹尚也】故徳莫盛焉【徳之大者无出于五帝】三王先教而后杀【三王夏商周也】故事莫功焉【成王事之功无过于三王】五伯先事而后兵【五伯昆吾大彭豕韦齐桓晋文】故兵莫彊焉【兵之彊者无彊于五伯者也】当今之世巧谋并行诈术递用【递代】攻战不休亡国辱主愈众【愈益众多】所事者末也【事治】夏后相与有扈战于甘泽而不胜【有扈夏同姓诸侯传曰啓伐有扈书曰大战于甘乃召六卿王曰六事之人予誓告汝有扈氏威侮五行怠弃三正天用勦絶其命今予惟龚行天之罚此之谓也】六卿请复之【请复战也】夏后相曰不可吾地不浅【浅褊】吾民不寡战而不胜是吾徳薄而教不善也于是乎处不重席食不贰味琴瑟不张【张施】钟鼓不脩【修设】子女不饬【不文饬也】亲亲长长【长长敬长】尊贤使能期年而有扈氏服【服从】故欲胜人者必先自胜欲论人者必先自论【传曰惟无瑕者可以戮人亦由无阙者可以论人身有阙而论人是为自论也】欲知人者必先自知【知人则哲惟帝其难之故当先自知而后求知人也】诗曰执辔如组【组读组织之组夫组织之匠成文于手犹良御执辔于手而调马口以致万里也】孔子曰审此言也可以为天下【审实也为治也】子贡曰何其躁也孔子曰非谓其躁也谓其为之于此而成文于彼也圣人组脩其身而成文于天下矣故子华子曰丘陵成而穴者安矣【穴而处之】大水深渊成而鱼鼈安矣【沈而居之】松栢成而涂之人已荫矣【成茂】孔子见鲁哀公【哀公定公宋之子蒋也】哀公曰有语寡人曰为国家者为之堂上而已矣【夫人皆治堂以行礼治国亦当以礼故曰为之堂上而已矣】寡人以为迂言也【迂逺】孔子曰此非迂言也丘闻之得之于身者得之人失之于身者失之人【论语曰君子求诸已故曰得之身者求诸人失之身则失之人也】不出于门户而天下治者其惟知反于己身者乎【反者大也】
　　论人
　　四曰主道约君守近【近者守之于身也】太上反诸已其次求诸人其索之弥逺者其推之弥疏【索求之弥益也】其求之弥彊者失之弥逺何谓反诸已也适耳目节嗜欲释智谋去巧故【释亦去也巧故伪诈也】而游意乎无穷之次【次舍】事心乎自然之涂【事治也自然无为涂道也】若此则无以害其天矣【天身】无以害其天则知精【精明防也】知精则知神知神之谓得一【一道也】凡彼万形得一后成【天道生万物万物得一乃后成也】故知一则应物变化阔大渊深不可测也【测尽极也】徳行昭美比于日月不可息也【息灭也】豪士时之逺方来賔不可塞也【塞遏也】意气宣通无所束缚不可收也【收守也】故知知一则复归于朴【朴本也】嗜欲易足取养节薄不可得也【不可得使多欲厚自养也一曰若此人者不可得】离世自乐中情洁白不可量也【离世不羣量行也】威不能惧严不能恐不可服也【不可无威得威力服】故知知一则可动作当务与时周旋不可极也【极穷】举错以数取与遵理不可惑也【惑】言无遗者集肌肤不可革也【遗失也孝经曰言满天下无口过此之谓也革更也】谗人困穷贤者遂兴不可匿也【匿犹任也】故知知一则若天地然则何事之不胜【胜犹任也】何物之不应【应当也】譬之若御者反诸已则车轻马利致逺复食而不倦【倦罢】昔上世之亡主以罪为在【一作存】人故日杀僇而不止以至于亡而不悟【亡主若桀纣者也以罪为在他人故多杀僇是灭亡之道也而不自觉知也】三代之兴王以罪为在已故日功而不衰以至于王【三代禹汤文王也日行其人民之功不衰倦以至于王有天下也】何谓求诸人人同类而智殊【殊异】贤不肖异皆巧言辩辞以自防御【防御仇也】此不肖王之所以乱也【乱惑也】凡论人通则观其所礼【通达也孟子曰达则兼善天下故观其所賔礼】贵则观其所进【进荐也尧荐舜舜荐禹传曰善进善不善蔑由至矣不善进不善善亦蔑由至矣故曰观其所进也】富则观其所养听则观其所行【养则善贤也行则行仁也故观之也】止则观其所好习则观其所言【好则好义言则言道】穷则观其所不受贱则观其所不为【不受非其类也不为谄谀】喜之以验其守【守清守也】乐之以验其僻【僻邪】怒之以验其节【节性】惧之以验其特【特独也虽独不恐】哀之以验其人【人人可哀不忍之也】苦之以验其志【鑚坚攻难不成不止故曰以验其志也】八观六验此贤主之所以论人也【论犹论量也】论人者又必以六戚四隠【六戚六观也四隠相隠而扬长蔽短】何谓六戚父母兄弟妻子何谓四隠交友故旧邑里门郭内则用六戚四隠外则用八观六验人之情伪贪鄙美恶无所失矣【言尽知之】譬之若逃雨污无之而非是【皆是雨也】此先圣王之所以知人也
　　圜道
　　五曰天道圜地道方圣王法之所以立上下【上君下臣】何以説天道之圜也精气一上一下圜周复杂无所稽留故曰天道圜【杂犹匝无所稽留运不止也】何以说地道之方也万物殊类殊形皆有分职不能相为故曰地道方【不能相为不能相兼】主执圜臣处方方圜不易其国乃昌日夜一周圜道也【圜天道也】月躔二十八宿轸与角属圜道也【躔舍也轸南方鹑尾角东方苍龙行受所纒也】精行四时一上一下各与遇圜道也【精日月之光明也】物动则萌萌而生生而长长而大大而成成乃衰衰乃杀杀乃藏圜道也【藏潜也】云气西行云云然【云游也周旋运布肤寸而合西行则雨也】冬夏不辍【辍止也】水泉东流日夜不休【休息也】上不竭下不满【水从上流而东不竭尽也下至海受而不满溢也】小为大重为轻圜道也【小者泉之源也流不止也集于海是为大也水湿而重升作为云是为轻也】黄帝曰帝无常处也【无常处言无为而化乃有处也】有处者乃无处也【有处有为也有为别不能化乃无处为也】以言不刑蹇圜道也【刑法也言无刑法故蹇难也天道正刑不法故曰圜道也】人之窍九一有所居则八虚【居读曰居处之居居犹壅闭也】八虚甚乆则身毙【虚病毙死】故唯而听唯止【听则唯止矣】听而视听止【视则听止矣】以言说一【一道本】一不欲留留运为败【留滞】圜道也一也齐至贵【道无匹敌故曰至贵也】莫知其原莫知其端莫知其始莫知其终而万物以为宗【道无形其原始终极莫能知之道生万物以为宗本】圣王法之以令【一作全】其性以定其正【一作生】以出号令令出于主口官职受而行之【官职职官之长】日夜不休宣通下究【宣徧布也】于民心遂于四方【合遂逺】还周复归至于主所圜道也令圜则可不可善不善无所拥矣【不可者能令之可不善者能令之善化使然也皆通之故曰无所拥】无所拥者主道通也【言纳忠受諌臣情上达无所拥蔽是为君之道通也】故令者人主之所以为命也贤不肖安之危之所定也【君者法天天无私故所以为命也赋命各得其中安与危无怨憾故曰定也】人之有形体四枝其能使之也为其感而必知也【感者痛恙也手足必知其处所故使之也】感而不知则形体四枝不使矣【不能相使则形体疾也】人臣亦然号令不感则不得而使矣【不可得而使则国乱】有之而不使不若无有【不若无臣】主也者使非有者也【汤使桀臣武王使纣臣皆非其有也】舜禹汤武皆然先王之立髙官也必使之方【方正】方则分定分定则下不相隠【隠私也君臣上下无私邪相拥蔽之】尧舜贤主也皆以贤者为后不肯与其子孙犹若立官必使之方【以贤者为后谓禅位也尧传舜舜传禹故曰不肯与其子孙也方正不私邪之谓也】今世之人主皆欲世勿失矣【父死子继曰世】而与其子孙立官不能使之方以私欲乱之也何哉其所欲者之逺而所知者之近也【自传子孙冀世世不失是其所欲者之逺也子孙不肖骄淫暴虐必见改置不得长乆是所知者之近也】今五音之无不应也其分审也【各守其声集以成和故曰其分审】宫徴商羽角各处其处音皆调均不可以相违此所以不受也【受亦应之】贤主之立官有似于此百官各处其职治其事以待主主无不安矣以此治国国无不利矣以此备患无由至矣






　　吕氏春秋卷三
　　钦定四库全书
　　吕氏春秋卷四
　　汉　髙诱　注
　　孟夏纪第四
　　四月纪
　　一曰孟夏之月日在毕【孟夏夏之四月也毕西方宿秦之分野是月日躔此宿也】昏翼中旦婺女中【翼南方宿楚之分野婺女南方宿越之分野是月昏旦时皆中于南方】其日丙丁其帝炎帝【丙丁火日也炎帝少典之子姓姜氏以火徳王天下是为炎帝号曰神农死托祀于南方为火徳之帝】其神祝融【祝融颛顼氏后老童之子吴回也为高辛氏火正死为火官之神】其虫羽其音徴【盛阳用事鳞散而羽故曰其虫羽羽虫凤为之长徴火也位在南方】律中仲吕其数七【仲吕隂律也阳散在外隂实在中所以类阳也故曰仲吕其数成功五火第二故曰七】其性礼其事视其味苦其臭焦【火味苦火臭焦】其祀灶祭先肺【吴国回禄之神托于灶是月火王故祀之也肺金也祭神之先进肺用其胜也一曰肺火用自其藏】蝼蝈鸣蚯蚓出【蝼蝈虾蟇也是月阴气动于下故隂类鸣蚯蚓虾蟇从土中出】王善生苦菜秀【善或作也是月乃生尔雅云不荣而实曰秀荣而不实曰英苦菜当言英者也】天子居明堂左个【明堂南乡堂左个东头室】乗朱辂驾赤駵【顺火徳也骍马黒尾曰駵】载赤旂衣赤衣服赤玉【皆赤顺火也】食菽与鸡其器髙以觕【菽豆也觕大也器髙大象以火性】是月也以立夏【春分后四十六日立夏立夏多在是月】先立夏三日大史谒之天子曰某日立夏盛徳在火【太史说在孟春以盛徳在火火王南方也】天子乃齐【说在孟春】立夏之日天子亲率三公九卿大夫以迎夏于南郊【南郊七里之郊】还乃行赏封侯庆赐无不欣说【还从南郊还也封侯命以茅土传曰赏以春夏刑以秋冬此之谓也无不欣说咸赖其所赐】乃命乐司习合礼乐【礼所以经国家定社稷利人民乐所以移风易俗荡人之邪存人之正性故命乐师使习合之】命太尉賛杰儁遂贤良举长大【命祝賛白也千人为俊万人为杰遂达也有贤良长大之人皆当自达举用之故齐桓公命曰于子之乡有孝于父母聪慧质直仁秀出于众者则以告有不以告谓之蔽贤而罪之此之谓也】行爵出禄必当其位【当直也】是月也继长增高无有壊隳【象阳长养物也】无起土功无发大众无伐大树【所以顺阳气】是月也天子始絺【絺细葛也论语曰当暑袗絺绤此之谓也】命野虞出行田原劳农劝民无或失时【劳勉劝教使民不失其时】命司徒循行县鄙【县畿内之县县二千五百家也鄙五百家也司徒主民故使循行】命农勉作无伏于都【伏藏都国】是月也驱兽无害五谷无大田猎【为夭物也】农乃收麦升献天子乃以彘尝麦先荐寝庙【麦始熟故言甞彘水畜夏所宜食也先寝庙孝之至】是月也聚蓄百药糜草死【是月阳气极药草成故聚积之也糜草荠亭歴之类】麦秋至断薄刑决小罪出轻系【是月阳气盛于上及五月阴气伏于下故断薄刑决小罪顺杀气也轻系不及于刑者解出之】蚕事既毕后妃献茧乃收茧税以桑为均【均平也桑多税多桑少税少】贵贱少长如一以给郊庙之祭服是月也天子饮酎用礼乐【酎春醖也是月天子乃与羣臣饮酒作乐诗云为此春酒以介眉夀】行之是令而甘雨至三旬【行之是令行此之令也旬十日也十日一雨三旬三雨也】孟夏行秋令则苦雨数来五谷不滋四鄙入保【孟夏盛阳而行金气杀戮之令水生于金故苦雨杀谷不滋茂也四境之民畏防贼来入城郭以自保守也】行冬令则草木早枯后乃大水败其城郭【行冬寒固闭之令故草木早枯大水壊其城郭奸时逆行之徴也】行春令则虫蝗为败暴风来格秀草不实【是月当继长増髙助阳长养而行春啓蛰之令故有虫蝗之败春木气多风故暴疾之风应气而至使当秀之草不长茂】
　　劝学【一作观师】
　　二曰先王之教莫荣于孝莫显于忠忠孝人君人亲之所甚欲也显荣人子人臣之所甚愿也然而人君人亲不得其所欲人子人臣不得其所愿此生于不知理义【不知理义在君父则不仁不慈在臣子则不忠不孝不忠不孝故君父不得其所欲也不仁不慈故臣子不得其所愿也】不知义理生于不学【生犹出也】学者师达而有材吾未知其不为圣人【学者师道通达其义而有材秀言圣人之言行圣人之行是则圣人矣故曰吾未知其不为圣人也】圣人之所在则天下理焉【理治】在右则右重在左则左重【重尊也徳大行可顺移也】是故古之圣王未有不尊师者也尊师则不论其贵贱贫富矣【言道重人轻】若此则名号显矣徳行彰矣故师之教也不争轻重尊卑贫富【论语曰人能道非道人故曰不争轻重尊卑】而争于道其人苟可其事无不可【易系辞曰苟非其人道不虚行故曰其人苟可其事无不可】所求尽得所欲尽成此生于得圣人圣人生于疾学【疾趋也】不疾学而能为魁士名人者未之尝有也【魁大之士名徳之人】疾学在于尊师师尊则言信矣道论矣【信从也言从则其道见讲论矣】故往教者不化召师者不化【易曰匪我求童防童来求我故往教之师不见化从也童当求师而反召也亦不宜化师之道也】自卑者不听【言往教之师不见听也】卑师者不听【谓召师而学亦不听师言也】师操不化不听之术而以彊敎之欲道之行身之尊也不亦远乎【言愈逺于尊也】学者处不化不听之势而以自行欲名之显身之安也是懐腐而欲香也是入水而恶濡也【腐烂必臭懐而欲其香入水必濡而恶之皆不可得也】凡说者兊之也非说之也【一作本】今世之说者多弗能兊而反说之夫弗能兑而反说是拯【一作承】溺而硾之以石也【硾沈也能没杀人何极之有】是救病而饮之以堇也【救治也堇毒药也能毒杀人何治之有】使世益乱不肖主重惑者从此生矣故为师之务在于胜理在于行义【行尊道贵徳之义】理胜义立则位尊矣【王者不臣师是位尊也】王公大人弗敢骄也【不敢骄侮轻慢师道】上至于天子朝之而不慙【天子朝师尊有徳故不慙】凡遇合也合不可必【师道与天子遭时见尊不可必常也】遗理释义以要不可必【要求也】而欲人之尊之也不亦难乎【为师如是不见尊之道也故曰不亦难乎】故师必胜理行义然后尊曾子曰君子行于道路其有父者可知也其有师者可知也夫无父而无师者余若夫何哉此言事师之犹事父也曾防使曾参过期而不至【曾防曽参父也诗云期逝不至而多为恤此之谓也】人皆见曾防曰无乃畏耶【畏犹死也】曾防曰彼虽畏我存夫安敢畏孔子畏于匡顔渊后孔子曰吾以汝为死矣顔渊曰子在回何敢死顔回之于孔子也犹曾参之事父也古之贤者与其尊师若此故师尽智竭道以教【尊师犹尊父则师不为之爱道也故曰尽智竭道以教也】
　　尊师
　　三曰神农师悉诸黄帝师大挠【悉姓诸名也大挠作甲子】帝颛顼师伯夷父帝喾师伯招帝尧师子州【一作友】父帝舜师许由禹师大成贽汤师小臣【小臣谓伊尹】文王武王师吕望周公旦齐桓公师管夷吾晋文公师咎犯随防【咎犯狐偃也随防范武子】秦穆公师百里奚公孙枝【百里奚故虞臣也公孙枝大夫子桑也】楚庄王师孙叔敖沈申巫【沈县大夫】吴王阖闾师伍子胥文之仪【文氏之仪名】越王句践师范蠡大夫种【范蠡字少伯楚人也大夫种姓文字禽楚鄞人】此十圣人六贤者未有不尊师者也今尊不至于帝智不至于圣而欲无尊师奚由至哉【至于道】此五帝之所以絶三代之所以灭【言五帝三代之后不复重道尊师故所以絶灭】且天生人也而使其耳可以闻不学其闻不若聋【聋旡所闻也】使其目可以见不学其见不若盲【盲无所见也】使其口可以言不学其言不若爽【爽病无所别也】使其心可以知不学其知不若狂【闇行妄发之谓狂】故凡学非能益也达天性也能全天之所生而勿败之是谓善学【败毁也】子张鲁之鄙家也【鄙小】顔涿聚梁父之大盗也学于孔子干木晋国之大驵也【驵廥人也】学于子夏【子夏孔子弟子卜商之字】髙何县子石齐国之暴者也指于乡曲【其暴虐为乡曲人所斥也】学于子墨子【墨翟】索卢参东方之钜狡也【钜大狡滑】学于禽滑黎【禽滑黎墨子弟子一作籥滑】此六人者刑戮死辱之人也今非徒免于刑戮死辱也由此为天下名士显人以终其夀【夀年也】王公大人从而礼之此得之于学也【学以致之无鬼神也故曰得之】凡学必务进业心则无营【营惑也】疾讽诵【疾力】谨司闻【司侯】观驩愉问书意【视师欢悦以问书意】顺耳目不逆志【不自干逆力学之志】退思虑求所谓【求所思虑是而行之】时辨说以论道【辨别道之义也】不苟辨必中法【不苟口辨反是为非言中法制】得之无矜失之无慙【矜自伐无慙恡也】必反其本【本谓本性也】生则谨养谨养之道养心为贵【贵尚也】死则敬祭敬祭之术时【一作崇】节为务【四时之节】此所以尊师也治唐圃疾灌寖务种树【唐隄以壅水圃农圃也树稼也】织葩屦结置网捆蒲苇之田野力耕耘事五谷【事治也】如山林入川泽【如往也川泽有水故言入也】取鱼鼈求鸟兽此所以尊师也视舆马慎【一作顺】驾御适衣服务轻煗临饮食必蠲絜【絜字一作祭蠲读曰圭也】善调和务甘肥必恭敬和顔色审辞令疾趋翔必严肃此所以尊师也君子之学也说义必称师以论道【论明】听从必尽力以光明【听从师所作】听从不尽力命之曰背说义不称师命之曰叛【背戾也叛换也言学者听从不尽其力犹民背国说义不称其师犹臣叛君】背叛之人贤主弗内之于朝【贤明】君子不与交友【不与背叛之人为交友】故教也者义之大者也学也者知之盛者也义之大者莫大于利人利人莫大于教【以仁义之利教然后知故曰莫大于教也】知之盛者莫大于成身成身莫大于学【成身遂为君子以致之故曰莫大于学】身成则为人子弗使而孝矣为人臣弗令而忠矣为人君弗彊而平矣有大势可以为天下正矣【天下正者正天下也】故子贡问孔子曰后世将何以称夫子孔子曰吾何足以称哉勿己者则好学而不厌好敎而不倦其惟此耶天子入太学祭先圣则齿尝为师者弗臣所以见敬学与尊师也【太学明堂也】
　　诬徒【一作诋役】
　　四曰达【达通也】师之教也使弟子安焉乐焉休焉游焉肃焉严焉此六者得于学则邪辟之道塞矣【塞断也】理义之术胜矣【术道也胜犹行也】此六者不得于学则君不能令于臣父不能令于子师不能令于徒【此篇一名诋役凡篇中徒字皆作役徒与役谓弟子也】人之情不能乐其所不安不能得于其所不乐为之而乐矣奚待贤者虽不肖者犹若劝之为之而苦矣奚待不肖者虽贤者犹不能乆【乆长也】反诸人情则得所以劝学矣子华子曰王者乐其所以王【子华子古之体道人乐其所以王故得王汤武是也】亡者亦乐其所以亡【乐其所以亡故得亡桀纣是也】故烹兽不足以尽兽嗜其脯则几矣【几近也】然则王者有嗜乎理义也【嗜犹乐乐行理义】亡者亦有嗜乎暴慢也所嗜不同故其祸福亦不同【嗜理义则获福嗜暴慢则获祸故曰祸福亦不同】不能教者志气不和取舍数变固无恒心若晏阴喜怒无处【晏阴喻残害也处常也】言谈日易以恣自行失之在已不肯自非【谓若桀纣罪人】愎过自用不可证移【愎戾证谏】见权亲势及有富厚者不论其材不察其行欧而教之阿而谄之若恐弗及【见权势及富厚者故不论其材行阿意谄之恐不见及】弟子居处修防身状出伦【伦匹】闻识疏达就学敏疾本业几终者则从而抑之【几近也】难而悬之妬而恶之弟子去则冀终【弟子欲去则冀终其业且由豫也】居则不安【居近也苦其恶不安也】归则愧于父母兄弟【愧慙】出则慙于知友邑里此学者之所悲也【悲悼】此师徒相与异心也人之情恶异于己者此师徒相与造怨尤也【造作】人之情不能亲其所怨不能誉其所恶学业之败也道术之废也从此生矣【废失】善教者则不然视徒如已【徒谓弟子也】反己以教则得教之情也【情理】所加于人必可行于己【所施于人者人乐也故曰必可行于己】若此则师徒同体【体行也】人之情爱同于己者誉同于己者助同于己者学业之章明也道术之大行也从此生矣不能学者从师苦而欲学之功也【苦读如监防之监苦不精至也功名也欲得为名】从师浅而欲学之深也【欲人谓之学深也】草木鸡狗牛马不可谯【谯一作护下同】诟遇之谯诟遇之则亦谯诟报人【谯诟犹祸恶也】又况乎达师与道术之言乎【达通也】故不能学者遇师则不中用心则不专【不中不正也不专不壹也】好之则不深就业则不疾【不心好之故不能深就业不疾速也】辩论则不审【不能明是非】教人则不精【教效也效人别是非不能精核】于师愠【愠怒也不能别是非故怨于师】懐于俗【懐安也】羁神于世【羁牵也神御也世时也】矜势好尤故湛于巧智【矜大其权势好为尤过之事湛没于巧诈之智】昏于小利惑于嗜欲【昏迷惑悖也】问事则前后相悖【悖乱】以章【一作军】则有异心【心犹义也】以简【一作文】则有相反【反易】离则不能合合则弗能离【离别也】事至则不能受【受犹成也】此不能学者之患也【患害也】
　　用众【一作善学】
　　五曰善学者若齐王之食鸡也必食其跖数千而后足【跖鸡足踵喻学者之道众多然后优也跖读如捃摭之摭】虽不足犹若有跖【食鸡跖众而后足也若有博学多艺如食鸡跖道乃深也】物固莫不有长莫不有短人亦然【亦有长短】故善学者假人之长以补其短故假人者遂有天下无丑不能无恶不知【故孔子入太庙毎事问是不丑不能不恶不知】丑不能恶不知病矣【病困】不丑不能不恶不知尚矣【尚上也】虽桀纣犹有可畏可取者而况于贤者乎【桀作瓦纣作胡粉今人业之尚可取之一隅】故学士曰辩议不可不为【不可为者不可施也】辩议而茍可为是教也教大议也辩议而不可为是被褐而出衣锦而入【被褐在外文锦盛内故不可】戎人生乎戎长乎戎而戎言不知其所受之楚人生乎楚长乎楚而楚言不知其所受之今使楚人长乎戎戎人长乎楚则楚人戎言戎人楚言矣【孟子曰有楚大夫欲其子之齐言也使一齐人傅之众楚人咻之虽日挞而求其齐也不可得矣引而置之庄岳之间数年虽日挞而求其楚亦不可得矣此之谓也】由是观之吾未知亡国之主不可以为贤主也【欲以楚人戎言戎人楚言化移之】其所生长者不可耳故所生长不可不察也天下无粹白之狐而有粹白之裘【粹纯】取之众白也夫取于众此三皇五帝之所以大立功名也【三皇伏羲神农女娲也五帝黄帝帝喾颛顼帝尧帝舜也】凡君之所以立出乎众也立已定而舍其众是得其末而失其本得其末而失其本不闻安居【不闻得末失本能有安定之居也】故以众勇无畏乎孟贲矣【孟贲古大勇士】以众力无畏乎乌获矣【乌获有力人能举千金】以众视无畏乎离娄矣【离娄黄帝时明目人能见斜末于百歩之外】以众知无畏乎尧舜矣【尧舜圣帝也言百发之中必有羿逢之功众知之中必有与圣人同故曰无畏于尧舜也】夫以众者此君人之大寳也【淮南记曰万人之众无废功千人之众无絶良故人君以众为大寳也】田骈谓齐王曰孟贲庶乎患术而边境弗患【齐之边境不以孟贲为患者众也】楚魏之王辞言不说【不以言辞为説】而境内已脩备矣兵士已脩用矣得之众也










　　吕氏春秋卷四
　　钦定四库全书
　　吕氏春秋卷五
　　汉　髙诱　注
　　仲夏纪第五
　　五月纪
　　一曰仲夏之月日在东井【仲夏夏之五月东井南方宿秦之分野是月日躔此宿】昏亢中旦危中【亢东方宿卫之分野危北方宿齐之分野是月昏旦时皆中于南方也】其日丙丁其帝炎帝其神祝融其虫羽其音徴律中防賔【防賔阳律也是月隂气萎防在下象主人阳气在上象賔客竹管音中防賔也】其数七其味苦其臭焦其祀灶祭先肺小暑至螳蜋生【小暑夏至后六月节也螳蜋于是生螳蜋一曰天马一曰龁疣兖州谓之拒斧也】鵙始鸣反舌无声【鵙伯劳也是月隂作于下阳发于上伯劳夏至后应隂而杀蛇磔之于棘而鸣于上传曰伯赵氏司至者也反舌伯舌也能辩反其舌变易其声效百鸟之鸣故谓之百舌承上微隂伯赵起于下后应隂故无声】天子居明堂太庙【明堂南向堂也太庙中央室也】乘朱辂驾赤駵载赤旂衣朱衣服赤玉食菽与鸡其器髙以觕养壮狡【壮狡多力之士养之慎阳施也盖所谓旱则资舟夏则资皮备之也】是月也命乐师修鼗鞞鼔均琴瑟管箫【师乐官之长也鼗鞞所以节乐也故修之琴瑟管箫所以宣音也故均平之管一孔似篴箫今之歌竹箫也】执干戚戈羽【干楯戚斧戈防长六尺六寸羽以为翿舞者执之以指麾也春夏干戚秋冬籥羽】调竽笙埙箎【竽笙之大古皆以匏为　竽三十六簧笙十七簧壎以土为之大如　子其上为六孔箎以竹大二寸长尺二寸七孔一孔上伏横吹之声音上和故言调诗云伯氏吹壎仲氏吹箎此之谓也】饬钟磬柷敔【钟金磬石柷如漆桶中有木椎左右击以节乐敔木虎脊上有鉏龉以杖防之以正乐以和成故饬整之也】命有司为民祈祀山川百原大雩帝用盛乐【名山大川泉原所出非一故言百能兴雨者皆祈祀之雩旱祭也帝五帝也为民祈雨重之故用盛乐六代之乐也】乃命百县雩祭祀百辟卿士有益于民者以祈糓实【百辟畿内之百县大夫也祀前世百君卿士功施于民者雩祭之求福助成谷实】农乃登黍【登进植黍熟先进之】是月也天子以雏尝黍【雏春鹨也不言尝雏而言尝黍重谷也】羞以含桃先荐寝庙【羞进含桃鸎桃鸎鸟所含食故言含桃是月而熟故进之先致寝庙孝而且敬】令民无刈蓝以染【为蓝青未成也】无烧炭【为草木未成不欲夭物】无暴布【是月炎气盛猛暴布则脆伤之】门闾无闭关市无索【门城门闾里门也民顺阳气布散在外人当出入故不闭也关要塞也市人聚也无索不征税】挺重囚益其食【挺缓也】游牝别其羣则絷腾驹班马正【是月牝马怀妊已定故放之则别其羣不欲驹蹄逾趯其胎育故絷之也班告也马正掌马之官周礼五尺曰驹】是月也长日至【夏至之日昼漏水上刻六十五夜漏水上刻三十五故曰长至】隂阳争死生分【是月隂气始起于覆下盛阳盖其上故曰争也品物滋生荠麦亭歴棘刺之属死故曰死生分分别也】君子斋戒处必揜身欲静无躁止声色无或进【揜深也声五音色五色止节之无有进御也】薄滋味无致和【薄犹损也和齐和也】退嗜欲定心气百官静事无刑以定晏隂之所成【退止也事无刑当精详而后行也晏安隂微隂】鹿角解蝉始鸣【夏至鹿角解堕蝉鼔翼始鸣】半夏生木堇荣【半夏药草木堇朝荣暮落是月荣华可用作蒸杂家谓之朝生一名蕣诗云顔如蕣华是也】是月也无用火南方【火王南方为杨火气】可以居髙明可以逺眺望可以登山陵可以处台榭【明显也积土四方而髙曰台台加木为榭皆所以顺阳宣明之】仲夏行冬令则雹霰伤谷道路不通暴兵来至【冬寒冰冻故雹霰伤害五谷也冬隂闭藏多雹霰道路陷坏不通利也暴害之兵横来至】行春令则五谷晩熟百螣时起其国乃饥【行春木旺生育之令故五谷晩熟也百螣动股之属也时起为害故五谷不时国饥也螣读近殆兖州人为蝗为螣】行秋令则草木零落果实早成民殃于疫【有覈曰果无覈曰蓏仲夏行秋成熟之令故曰草木零落果实早成熟非其时气故民疾疫】
　　大乐
　　二曰音乐之所由来者逺矣【逺乆】生于度量本于太一太一出两仪两仪出隂阳【两仪天地出生】隂阳变化一上一下合而成章【章犹形也】浑浑沌沌离则复合合则复离【浑读如衮冕之衮沌读近屯离散合防】是谓天常【天之常道】天地车轮【轮转】终则复始极则复反莫不咸当【极穷咸皆当合】日月星辰或疾或徐日月不同以尽其行【不同度有长短也以尽其行度也起牵牛至周于牵牛故曰以尽其行】四时代兴或暑或寒或短或长或柔或刚【冬寒夏暑冬至短夏至长春柔而秋刚】万物所出造【一作本】于太一化于隂阳【造始也太一道也隂阳化成万物者也】萌芽始震凝以形【震动也谓动足以成形也】形体有处莫不有声声出于和和出于适和适先王定乐由此而生【同和生也】天下太平万物安宁皆化其上【化犹随也】乐乃可成成乐有具必节嗜欲【节止】嗜欲不辟【辟开】乐乃可务【务成】务乐有术必由平出平出于公【公正】公出于道故惟得道之人其可与言乐乎【言说】亡国戮民非无乐也不乐其乐【不和于雅故不乐也】溺者非不笑也【传曰溺人必笑虽笑不懽】罪人非不歌也【当死者虽歌不乐】狂者非不武也【狂悖之人虽武不足畏】乱世之乐有似于此君臣失位父子失处夫妇失宜民人呻吟其以为乐也若之何哉【以民人呻吟叹戚不可为乐也故曰若之何哉】凡乐天地之和隂阳之调也始生人者天也人无事焉天使人有欲人弗得不求【欲贪也人情欲故弗得不有求也】天使人有恶人弗得不辟【恶憎辟逹也故曰弗得不辟人情有所憎恶辟逺之也】欲与恶所受于天也【受之于天】人不得兴焉【不得为焉天之为也】不可变不可易【天所为故不可变易】世之学者有非乐者矣安由出哉【非犹讥出犹生】大乐君臣父子长少之所懽欣而说也懽欣生于平【平和】平生于道道也者视之不见听之不闻不可为状【言道无形不可为状】有知不见之见不闻之闻无状之状者则几于知之矣【几近也有人能是近于知道也】道也者至精也【精微】不可为形不可为名彊为之谓之太乙故一也者制令两也者从听【从听聴从】先圣择两法一【择弃也法用也】是以知万物之情故能以一听政者乐君臣和逺近说黔首【秦谓民为黔首】合宗亲能以一治其身者免于灾【灾害】终其寿全其天【天身】能以一治其国者奸邪去贤者至成大化能以一治天下者寒暑适风雨时【适和也时不差忒】为圣人故知一则明明两则狂
　　侈乐
　　三曰人莫不以其生生而不知其所以生【以用】人莫不以其知知而不知其所以知知其所以知之谓知道不知其所以知之谓弃宝弃宝者必离其咎【寳重也咎殃也咎一作苦】世之人主多以珠玉戈劒为宝愈多而民愈怨国人愈危身愈危累【老子曰多藏厚亡故曰愈危累】则失宝之情矣【情实也】乱世之乐与此同【同于危累】为木革之声则若雷为金石之声则若霆为丝竹歌舞之声则若噪【噪呌】以此骇心气动耳目摇荡生则可矣【生性也】以此为乐则不乐【不乐不和】故乐愈侈而民愈欝【侈淫欝怨】国愈乱主愈卑则亦失乐之情矣凡古圣王之所为贵乐者为其乐也夏桀殷纣作为侈乐人皷钟磬管箫之音以钜为美【钜大】以众为观俶诡殊瑰耳所未尝闻目所未尝见【俶始也始作诡异瑰奇之乐故耳未尝闻日未尝见】务以相过不用度量【不用乐之法则故曰务相过】宋之衰也作为千钟【钟律名】齐之衰也作为大吕【大吕隂律十二月也】楚之衰也作为巫音【女曰巫】侈则侈矣自有道者观之则失乐之情失乐之情其乐不乐【非正乐故曰不乐也】乐不乐者其民必怨其生必伤【怨悲伤痛】其王之与乐也若冰之于炎日反以自兵【兵灾也】此生乎不知乐之情而以侈为务故也乐之有情譬之若肌肤形体之有情性也有情性则必有性养矣寒温劳逸饥饱此六者非适也【适中适也】凡养也者曕非适而以之适者也能以乆处其适则生长矣【长乆】生也者其身固静或而后知或使之也遂而不返【返遂】制乎嗜欲【为嗜欲所制】制乎嗜欲无穷则必失其天矣【天身】且夫嗜欲无穷则必有贪鄙浮乱之心淫佚奸诈之事矣故彊者刼弱众者暴寡勇者凌怯壮者傲幼从此生矣【从欲生也】
　　适音
　　四曰耳之情欲声【欲闻音声】心不乐五音在前弗听【心不乐声音虽在前耳不听之】目之情欲色【欲视五色】心弗乐五色在前弗视【心不欲视之也】鼻之情欲芬香【欲芬香之韬借也】心弗乐芬香在前弗嗅【不嗅味也】口之情欲滋味【欲美味也】心弗乐五味在前弗食欲之者耳目鼻口也乐之弗乐者心也心必和平然后乐心必乐然后耳目鼻口有以欲之故乐之务在于和心和心在于行适【适中适也】夫乐之有适心非有适人之情欲寿而恶夭欲安而恶危欲荣而恶辱欲逸而恶劳四欲得四恶除则心适矣四欲之得也在于胜理胜理以治身则生全以生全则寿长矣胜理以治国则法立法立则天下服矣故适心之务在于胜理夫音亦有适太钜则志荡以荡听钜则耳不容弗容则横塞横塞则振动太小则志嫌以嫌听小【嫌听譬自嫌之嫌】则耳不充不充则不詹【詹足也詹读如澹然无为之澹】不詹则窕【窕不满密也】太清则志危以危听清则耳谿极【谿虚极病也不闻和声之故也】谿极则不鉴不鉴则竭【鉴察也太清无和耳不能察则竭病之】太浊则志下以下听浊则耳不收【不收越散】不收则不特不特则怒【不特不专一也故惑怒也】故太钜太清太小太浊皆非适也【不钜不小不清不浊得四者之中乃为适此四者皆言其太故曰非适】何谓适衷音之适也何谓衷大不出钧重不过防小大轻重之衷也【三十斤为钧百二十斤为防】黄钟之宫音之本也【本始于黄钟十一月律】清浊之衷也衷也者适也以适听适则和矣乐无太平和者是也故治世之音安以乐其政平也【民闻其乐安之日喜】乱世之音怨以怒其政乖也亡国之音悲以哀其政险也【险犹危】凡音乐通乎政而移风乎俗者也【风犹化】俗定而音乐化之矣故有道之世观其音而知其俗矣观其政而知其主矣故先王必托于音乐以论其教【论明】清庙之瑟朱而疏越一唱而三叹有进乎音者矣【文王之庙肃然清静贵其乐和故曰有进音】大飨之礼上尊而爼生鱼【大飨飨上帝于明堂也尊酒水也爼生鱼皆上质贵本】大羮不和有进乎味者也【大羹肉湆而未之和贵本古得礼也故曰有进乎味】故先王之制礼乐也非特以欢耳目极口腹之欲也将【特也】教民平好恶行理义也【平正也行犹通也】
　　古乐
　　五曰乐所由来者尚也【尚曩】必不可废有节有侈有正有淫矣【节适也侈大也正雅也淫乱也】贤者以昌不肖者以亡【昌盛也亡灭也】昔古朱襄氏之治天下也【朱襄氏古天子炎帝之别号】多风而阳气畜积万物散解果实不成【解落也有核曰果】故士达作为五瑟以采隂气以定羣生【士达朱襄氏之臣】昔葛天氏之乐三人掺牛尾投足以歌八阕【葛天氏古帝名投足犹蹀足阕终】一曰载民二曰鸟三曰遂草木四曰奋五谷五曰敬天常六曰达帝功七曰依地徳八曰总万物之极【一作禽兽之极上皆乐之八篇名也】昔陶唐氏之始隂多滞伏而湛积【陶唐氏尧之号】水道壅塞不行其原【故有洪水之灾一作阳道壅塞不行其次】民气欝阏而滞着【阏读曰遏止之遏】筋骨瑟缩不达故作为舞以宣导之【宣通】昔黄帝令伶伦作为律【伶伦黄帝臣】伶伦自大夏之西【大夏西方之山】乃之阮隃之隂【阮隃山名山北曰隂】取竹于嶰谿之谷以生空窍厚钧者断两节间【竹生谿谷者取其厚钧断两节间以为律管】其长三寸九分而吹之以为黄钟之宫【断竹长三寸九分吹之音中黄钟之宫】吹日舍少次制十二筒【六律六吕各有管故曰十二筒舍成舍矣】以之阮隃之下听凤皇之鸣以别十二律其雄鸣为六雌鸣亦六以此黄钟之宫适合【合和谐】黄钟之宫皆可以生之故曰黄钟之宫律吕之本【法凤之雌雄故律有隂阳上下相生故曰黄钟之宫皆可以生之】黄帝又命伶伦与荣将【一作防】铸十二钟以和五音以施英韶以仲春之月乙卯之日日在奎始奏之命之曰咸池【奏十二钟乐名之为咸池】帝颛顼生自若水实处空桑【处居空桑】乃登为帝惟天之合正风乃行【惟天之合徳与天之风化合也】其音若熙熙凄凄锵锵帝颛顼好其音乃令飞龙作效八风之音【八风八卦之风】命之曰承云以祭上帝【上帝昊天上帝】乃令鱓先为乐倡【倡始也】鱓乃偃浸以其尾鼔其腹【鼔击】其音英【英和盛貌】帝喾命咸黑作为声【一作唐】歌九招六列六英有倕作为鼙鼓钟磬吹苓管壎箎鼗椎钟帝喾乃令人抃【两手相击曰抃】或鼔鼙击钟磬吹苓展管箎因令凤鸟天翟舞之帝喾大喜乃以康帝徳【康安】帝尧立乃命质【一作韶】为乐质乃效山林谿谷之音以歌【质当为夔】乃以麋置缶而鼓之【鼔击】乃拊石击石以象上帝玉磬之音以致舞百兽瞽叟乃拌五之瑟【拌分】作以为十五之瑟命之曰大章以祭上帝舜立仰延乃拌瞽叟之所为瑟益之八以为二十三之瑟帝舜乃令质修九招六列六英以明帝徳【招列英皆乐名也帝谓舜】禹立勤劳天下日夜不懈【勤忧】通大川决壅塞凿龙门降通漻水以导河【决壅塞故凿龙门也降大漻流】防三江五湖注之东海以利黔首于是命臯陶作为夏籥九成以昭其功【九成九变昭明】殷汤即位夏为无道暴虐万民侵削诸侯不用轨度天下患之汤于是率六州以讨【一作诛】桀罪功名大成黔首安宁汤乃命伊尹作为大濩歌晨露修九招六列以见其善【大濩晨露九招六列皆乐名善美】周文王处岐诸侯去殷三淫而翼文王【文王古公亶父之孙王季歴之子也古公避獯鬻之难邑于岐谓岐山之阳有用地及受命因为天下号也淫过翼佐三淫谓剖比干之心断材士之股刳孕妇之胎者故诸侯去之而佐文王也】散宜生曰殷可伐也文王弗许【散宜生文王四臣之一也论语曰文王为西伯三分天下有其二以服事殷故弗许】周公旦乃作诗曰文王在上于昭于天周虽旧邦其命维新以绳文王之徳武王即位以六师伐殷六师未至以锐兵克之于牧野【未至殷都而胜纣于牧野】归乃荐俘馘于京太室乃命周公为作大武【大武周乐】成王立殷民反【反叛】王命周公践伐之【践往】商人服象为虐于东夷【象兽名也】周公遂以师逐之至于江南乃为三象以嘉其徳故乐之所由来者尚矣非独为一世之所造也【三象周公所作乐名嘉美也尚乆也自黄帝以来功成作乐故曰非独为一世之所造也】















　　吕氏春秋卷五
<子部,杂家类,杂学之属,吕氏春秋>
　　钦定四库全书
　　吕氏春秋卷六
　　汉　髙诱　注
　　季夏纪第六
　　六月纪
　　一曰季夏之月日在桺【季夏夏之六月也桺南方宿周之分野是月日躔此宿】昏心中旦奎中【心东方宿宋之分野奎西方宿鲁之分野是月昏旦时皆中于南方】其日丙丁其帝炎帝其神祝融其虫羽其音徴律中林钟【林众钟聚隂律也阳气衰隂气起万物众聚而成竹管之音应林钟也】其数七其味苦其臭焦其祀灶祭先肺凉风始至蟋蟀居宇【夏至后四十六日立秋节故曰凉风始至蟋蟀蜻尔雅谓之蛬隂气应故居宇鸣以促织】鹰乃学习腐草化为萤蚈【秋节将至故鹰顺杀气自习肄为将搏鸷也蚈马也蚈读如蹊径之蹊幽州谓之秦渠一曰萤火也】天子居明堂右个【明堂向南堂右个西头室】乘朱辂驾赤駵载赤旂衣朱衣服赤玉食菽与雉其器髙以觕是月也令渔师伐蛟取鼍升龟取鼋【渔师掌鱼官也渔读若相语之语蛟鼍鼋皆鱼属鼍皮可作鼔诗曰鼍鼔韼韼鼋可为羮传曰楚人献鼋于郑灵公灵公不与公子宋鼋羮公子怒染指于鼎尝之而出是也皆不害人易得故言取也蛟育鳞甲能害人难得故言伐也龟神可以决吉凶入宗庙尊之也故曰升也】乃命虞人入材苇【虞人掌山泽之官材苇供国用也】是月也令四监大夫合百县之秩刍以养牺牲【周制天子畿内方千里分为百县县有四郡郡有鄙故春秋传曰上大夫受县下大夫受郡周时县大郡小至秦始皇兼天下初置三十六郡以监县耳此云百县说周制畿内之县也四监监四郡大夫也秩常也常所当刍故聚之以养牺牲】令民无不咸出其力【咸皆也出其力以聚刍而用之】以供皇天上帝名山大川四方之神以祀宗庙社稷之灵为民祈福【祈求也】是月也命妇官染采黼黻文章必以法故无或差【一作迁】忒黑黄苍赤莫不质良【妇人善别五色故命其官使染采也白与黒谓之黼黒与赤谓之黻青与赤谓之文赤与白谓之章修其法章不有差忒故黑苍黄赤之色皆美善】勿敢伪诈【勿无也】以给郊庙祭祀之服【郊祀天庙祀祖】以为旗章以别贵贱等级之度【熊虎为旗章服也贵有常尊贱有等卑故曰度】是月也树木方盛乃命虞人入山行木无或斩伐【虞人常山材之官行察也视山川禁民不得斩伐】不可以兴土功不可以合诸侯不可以起兵动众无举大事以摇荡于气【土功筑台穿池合诸侯造盟防也举动兵众息封疆也大事征伐也于时不时故曰摇动于气】无发令而干时以妨神农之事【无发干时之令畜聚人功以妨害神农枟耨之事】水潦盛昌命神农将廵功举大事则有天殃【昔炎帝神农能殖嘉谷神而化之号为神农后世因名其官为神农廵行堰亩修治之功于此时或举大事妨害农事禁戒之云有天殃之罚】是月也土润溽暑大雨时行烧薙行水利以杀草如以热汤可以粪田畴可以美土疆【夏至后三十日大暑节火王也润溽而湿重又有时雨烧薙行水灌之如以热汤可以成粪田畴美土疆疆界畔】行之是令是月甘雨三至三旬二日【行之是令行是之令也十日为旬二日者隂晦朔日也月十日一雨又二十日一雨一月中得二日耳故曰三旬二日】季夏行春令则谷实解落国多风欬人乃迁徙【春木王木性堕落阳发多风而行其令故谷实散落民病风欬上气也民迁徙移家春阳布防也】行秋令则丘隰水潦禾稼不熟乃多女灾【丘髙隰下也言髙下有水潦象金气也故杀禾稼使不成熟也金干火故多女灾生子不育也】行冬令则寒气不时鹰隼早鸷四鄙入保【冬隂闭固而行其令故寒风不节也鹰隼早鸷象冬气杀戮四界之民畏寇贼之来故入城郭自保守也】中央土其日戊巳【戊巳土日土王中央也】其帝黄帝其神后土【黄帝少典之子以土徳王天下号轩辕氏死托祀为中央之帝后土官共工氏子句龙能平九土死托祀为后土之神】其虫倮其音宫【阳发散越而属倮虫倮虫麒麟为之长宫土也位在中央为之音主】律中黄钟之宫其数五【黄钟阳律也竹管音中黄钟之宫也其数五五行之数土第五也】其味甘其臭香【土味甘土臭香】其祀中霤祭先心【土王中央故祀中霤霤室中之祭祭后土也祭祀之肉先进心心火也用所胜也一曰心土自用其蔵也】天子居太庙太室【南向中央室曰太庙又处其中央故曰太室】乘大辂驾黄駵载黄旂衣黄衣服黄玉【土色黄故尚黄色】食稷与牛【稷牛皆属土】其气圜以揜【揜象土畬养万物一作揜以闳】
　　音律
　　二曰黄钟生林钟【黄钟十一月律林钟六月律】林钟生太蔟【太蔟正月律】太蔟生南吕【南吕八月律】南吕生姑洗【姑洗三月律】姑洗生应钟【应钟月律】十应钟生防賔【防賔五月律】防賔生大吕【大吕十二月律】大吕生夷则【夷则七月律】夷则生夹钟【夹钟二月律】夹钟生无射【无射九月律】无射生仲吕【仲吕四月律】三分所生益之一分以上生三分所生去其一分以下生黄钟太吕太蔟夹钟姑洗仲吕防賔为上林钟夷则南吕无射应钟为下【律吕相生上者上生下者下生】大圣至理之世天地之气合而生风日至则月钟其风以生十二律仲冬日短至【冬至日日极短故曰日短至】则生黄钟季冬生大吕孟春生太蔟仲春生夹钟季春生姑洗孟夏生仲吕仲夏日长至【夏至日日极长故曰日长至】则生防賔季夏生林钟孟秋生夷则仲秋生南吕季秋生无射孟冬生应钟天地之风气正则十二律定矣黄钟之月土事无作慎无发盖以固天闭地阳气且泄【黄钟大之月也且肚也】大吕之月数将几终【大吕十二月几近终尽】岁且更起而农民无有所使【使役】太蔟之月阳气始生【太蔟正月冬至后四十六日立春故曰阳气始生】草木繁动【动生也】令农发土无或失时【发土而耕】夹钟之月寛裕和平行徳去刑【夹钟二月也行仁徳去刑戮也】无或作事以害羣生【事兵戎事也故曰以害羣生】姑洸之月达道通路沟渎修利【姑洗三月也时雨将降故修利沟渎】申之此令嘉气趣至【顺其阳徳故嘉喜之气至】仲吕之月无聚大众廵劝农事【仲吕四月大众谓军旅工役也顺阳长养无役大众妨废农工故戒之曰无也必循行农事劝率之】草木方长无携民心【民当务农长养谷木徭役聚则心携离逆上命也故戒之曰无也】防賔之月阳气在土安壮养侠【防賔五月肚盛侠少也皆安养之助阳也】本朝不静草木早槁【静安朝政不宁故草木变动堕落早枯槁也】林钟之月草木盛满隂将始刑【林钟六月刑杀也夏至后四十六日立秋秋则行刑戮故曰隂气将始杀也】无发大事以将阳气【发起将犹养】夷则之月修法饬刑选士厉兵【夷则七月也饬读如敕饬正刑法所以行法也简选武士厉利其兵】诘诛不义以怀逺方【怀柔也诗云柔逺能迩以定我王也】南吕之月蛰虫入穴【南吕八月也蛰读如诗文王什之什】趣农收聚【仲秋大雨故收聚】无敢懈怠以多为务【务犹事也】无射之月疾断有罪当法勿赦【无射九月有罪当断故勿赦】无留狱讼以亟以故【亟疾故事】应钟之月隂阳不通闭而为冬【应钟十月阳伏在下隂闭于上故不通】修别【一作辨】丧纪审民所终【审慎终卒修别丧服亲疎轻重之纪故曰审民所终也】
　　音初
　　三曰夏后氏孔甲田于东阳萯山【孔甲禹后十四世臯之父发之祖桀之宗田猎也】天大风晦盲【盲瞑也】孔甲迷惑入于民室主人方乳【乳产】或曰后来见良日也之子是必大吉【之其】或曰不胜也之子是必有殃后乃取其子以归曰以为余子谁敢殃之子长成人幕动拆撩斧斫斩其足遂为守门者【以其无足遂为守门之官所谓之子有殃也】孔甲曰呜呼有疾命矣夫乃作为破斧之歌实始为东音【为东阳之音】禹行功见涂山之女禹未之遇而廵省南土【遇礼也禹未之礼而廵狩南行也省南方之土】涂山氏之女乃令其妾待禹于涂山之阳【涂山在九江近当涂也山南曰阳也】女乃作歌歌曰侯人弓猗实始作为南音【南方风之音】周公及召公取风焉以为周南召南【取涂山氏女南音为乐歌】周昭王亲将征荆【周昭王康王之子穆王之父荆楚也秦庄王讳楚避之曰荆】辛余靡长且多力为王右【右兵车之右也】还反涉汉梁败王及蔡公抎于汉中【抎坠音曰颠陨之陨】辛余靡振王北济又反振蔡公【振救也传曰齐桓公伐楚让之曰尔贡苞茆不入王祭不供无以缩酒寡人是徴昭王南征没而不复寡人是问对曰贡之不入寡君之罪敢不共乎昭王之不复君其问诸水濵由此言之昭王为没于汉辛余靡焉得振王北济哉】周公乃侯之于西翟实为长公【西翟西方也以辛余靡有振王之力故赏之为长公】殷整甲徙宅西河【一作阿】犹思故处【处居也】实始作为西音长公继是音以处西山【西音周之音】秦缪公取风焉实始作为秦音【取西音以为秦国之乐音】有娀氏有二佚女为之九成之台【成犹重】饮食必以鼔【鼔乐】帝令燕往视【一作劾】之鸣若谥隘二女爱而争搏之覆以玉筐少选发而视之【少选须臾】燕遗二卵北飞遂不反【帝天也天令燕降卵于有娀氏女吞之生契诗云天命鸟降而生商又曰有娀氏女方将立子生商此之谓也】二女作歌一终曰燕燕往飞实始作为北音【北国之音】凡音者产乎人心者也感于心则荡乎音【荡动】音成于外而化乎内【内化生内心】是故闻其声而知其风【风俗】察其风而知其志【一作意下同】观其志而知其徳盛衰贤不肖君子小人皆形于乐不可隠匿故曰乐之为观也深矣土则草木不长【恶】水烦则鱼鼈不大【扰浑】世浊则礼烦而乐淫【烦乱淫邪】郑衞之声桑问之音【说见孟春纪】此乱国之所好衰徳之所说【说乐】流辟誂越慆滥之音出【出生也】则滔荡之气邪慢之心感矣感则百奸众辟从此产矣故君子反道以修徳【修治也】正徳以出乐和乐以成顺【乐以和为成顺】乐和而民乡方矣【郷仰方道】
　　制乐
　　四曰欲观至乐必于至治【至乐至和之乐至治至徳之治】其治厚者其乐治厚其治薄者其乐治薄乱世则慢以乐矣今室闲户牖动天地一室也故成汤之时有谷生于庭昏而生比旦其大拱【书叙云伊陟相太戊毫有桑谷祥共生于朝太戊太甲之孙太康之子也号为中宗满两手曰拱汤生仲丁仲丁生太甲太甲生太康太康生太戊凡五唐矣此云汤之时不亦谬乎由此观之曝咸阳市门无敢增损一字者明畏不韦之势耳故扬子云恨不及其时车载其金而归也】其吏请卜其故【灼龟曰卜】汤退卜者曰吾闻祥者福之先者也见祥而为不善则福不至妖者祸之先者也见妖而为善则祸不至【为善则福应之故祸无从至也】于是早朝晏退问疾吊丧务镇抚百姓三日而谷止【止灭】故祸兮福之所倚福兮祸之所伏圣人所独见众人焉知其极【极犹终】周文王立国八年岁六月文王寝疾五日而地动东西南北不出国郊【邑外曰郊】百吏皆请曰臣闻地之动为人主也今王寝疾五日而地动四面不出周郊羣臣皆恐曰请移之文王曰若何其移之也对曰兴事动众以增国城其可以移之乎文王曰不可夫天之见妖也以罚有罪也我必有罪故天以此罚我也今故兴事动众以增国城是重吾罪也不可【重犹益也移咎徴于他人是重吾罪故曰不可】文王曰昌也请改行重善以移之其可以免乎于是谨其礼秩皮革以交诸侯饬其辞令【饬读如敕饬正其辞令也】币帛以礼豪士【币圭壁帛纁也材倍百人曰豪也】颁其爵列等级田畴以赏【一作賔】羣臣无几何疾乃止【止除也】文王即位八年而地动已动之后四十三年凡文王立国五十一年而终此文王之所以止殃剪妖也【剪除也】宋景公之时荧惑在心【景公元公佐之子栾荧惑五星之一火之精也心东方宿宋之分野】公惧召子韦而问焉曰荧惑在心何也【子韦宋之太史能占宿度者故问之】子韦曰荧惑者天罚也心者宋之分野也祸当于君虽然可移于宰相公曰宰相所与治国家也而移死焉不祥【祥吉】子韦曰可移于民公曰民死寡人将谁为君乎宁独死【传曰后非众无以守邑故曰将谁为君乎】子韦曰可移于岁公曰岁害则民饥【谷不熟为饥也】民饥必死为人君而杀其民以自活也其谁以我为君乎【传曰众非元后何戴故曰其谁以我为君】是寡人之命固尽已子无复言矣子韦还走北面载拜曰臣敢贺君天之处髙而听卑君有至徳之言三天必三赏君今夕荧惑其徙三舍君延年二十一岁公曰子何以知之对曰有三善言必有三赏荧惑有三徙舍舍行七星【星宿也】星一徙当一年三七二十一臣故曰君延年二十一岁矣【以徳复星也徙三舍固其理也死生有命不可益矣而延二十一岁诱无闻也】臣请伏于陛下以伺候之荧惑不徙臣请死公曰可是夕荧惑果徙三舍
　　明理
　　五曰五帝三王之于乐尽之矣【尽极】乱国之主未尝知乐者是常主也【非贤主也】夫有天赏得为主而未尝得主之实【未尝得为贤主之实】此之谓大悲【此之为大悲哀之人】是正坐于夕室也【夕室以喻悲人也言其室邪夕不正徙正其坐也】其所谓正乃不正矣【悲人所为如坐夕室自以为正乃不正之谓也】凡生非一气之化也长非一物之任也成非一形之功也故众正之所积其福无不及也【及至也】众邪之所积其祸无不逮也其风雨则不适【适时也】其甘雨则不降其霜雪则不时【不当霜雪而霜雪故曰不时】寒暑则不当【不当寒而寒不当暑而暑】隂阳失次【一作易次】四时易节【谓不得其所节一作位】人民淫烁不固【淫邪销烁不一也不固不执正道】禽兽胎消不殖【销烁不成不得长殖也】草木痹小不滋【滋亦长】五谷【阙】败不成【成熟也】其以为乐也若之何哉【言不可以为乐故曰若之何哉】故至乱之化君臣相贼【君不君臣不臣故相贼】长少相杀父子相忍弟兄相诬知交相倒【倒逆也】夫妻相冐日以相危失人之纪【冒嫉危疑相嫉则相猜疑故失人道之纲纪】心若禽兽长邪茍利【一作茍且】不知义理【乱政之化也心如禽兽焉知义理】其云状有若犬若马若白鹄若众车【云气形状如物之形也】有其状若人苍衣赤首不动其名曰天衡【衡物之气】有其状若悬釜而赤其名曰云旍【云气之象旍旗者】有其状若众马以鬭其名曰滑马【五行传为马妖也】有其状若众植华【一作藿】以长黄上白下其名蚩尤之旍【旍旗】其日有鬬蚀有倍僪有晕珥【鬬蚀两日共鬬而相食倍僪晕珥皆日旁之危气也在两傍反出为倍在上反出为僪在上内向为冠两傍内向为珥晕读为君国子民之君气围绕日周匝有似军营相围守故曰晕也】有不光有不及【一作反】景有众日并出有昼盲【盲冥也】有霄见【霄夜见明】其日有薄蚀【薄廹也日月激防相掩名为薄蚀】有晖珥有偏盲有四月并出有二月并见【并犹俱也】有小月承大月有大月承小月有月蚀星有出而无光其星有荧惑【荧惑火精】有彗星有天棓有天欃有天竹有天英有天干【干楯也】有贼星有鬬星有賔星其气有上不属天下不属地【属犹至】有丰上杀下有若水之波有若山之楫【楫林木也】春则黄夏则黑秋则苍冬则赤其妖孽有生如带有鬼投其陴【陴脚也音杨子爱骭一毛之骭】有菟生雉雉亦生鴳【鴳一名冠爵于五行传羽虫之孽】有螟集其国其音匈匈【食心为螟音声飞匈匈惊动众人集其国都也】国有游西东【于五行传为虵妖也西东示民流迁国不安宁也】马牛乃言【言语皆妖也】犬彘乃连【连合皆妖也】有狼入于国【国都也河图曰野鸟入主人亡也】有人自天降【降下人妖也】市有舞鸱国有行飞【一作彘】马有生角【于五行传为马祸】雄鸡五足【羽虫之孽】有豕【一作豸】生而弥【弥蹄不甲也于五行传为墨眚黒之祥也】鸡卵多假有社迁处【迁移】有豕生狗【于五行传为豕祸】国有此物其主不知惊惶亟革上帝降祸凶灾必亟【乱惑之主见妖孽之怪不知惊惶疾自革更共卫厥罚故上帝降之祸凶灾必至】其【一作有】残亡死丧殄絶无类流散循饥无日矣【循大也谷不熟曰饥无复有期日也】此皆乱国之所生也不能胜数尽荆越之竹犹不能书【楚越竹所生也尚不能胜书者妖多也】故子华子曰夫乱世之民长短颉百疾【疾病也长短者无节度也颉犹大迎也百疾变诈也既无节度大迎为变诈之疾也】民多疾疠道多褓繦盲秃伛尫万怪皆生【褓小儿被也繦褛抬上绳也言民繦负其子走道跛而散去盲无见秃无髪伛偻俯者也尫短仰者也怪物妄生非一类故言万怪者也】故乱世之生乌【一作焉】闻至乐【乌安也】不闻至乐其乐不乐【乱国之乐怨以悲不闻不闻至徳之乐故曰其乐不乐也】















　　吕氏春秋卷六
　　钦定四库全书
　　吕氏春秋卷七
　　汉　髙诱　注
　　孟秋纪第七
　　七月纪
　　一曰孟秋之月长日至四旬六日【孟秋夏之七月夏至后日尚长至四十六日立秋昼夜等故曰长日至四旬六日】日在翼【翼南方宿楚之分野是月日躔此宿】昏斗中旦毕中则立秋【斗北方宿吴之分野毕西方宿越之分野是月昏旦时皆中于南方】其日庚辛其帝少皥【庚辛金日也少皥帝喾之子挚兄也以金徳王天下号为金天氏死配金为西方金徳之帝】其神蓐收【少皥氏裔子曰该皆有金徳死托祀为金神】其虫毛其音商【金气寒裸者衣毛虫之属而虎为之长商金也其位在西方】律中夷则其数九【夷则阳律也竹管音与夷则和太阳气哀太隂气发万物肃然应法成性故曰律中夷则其数九五行数五金第四故曰九】其味辛其臭腥【五行金味辛金臭腥】其祀门祭先肝【孟秋始内由门入故祀门也肝木也祭祀之肉用其胜故先进肝又曰肝金也自用其藏也】凉风至白露降【凉风坤卦之风为损降下】寒蝉鸣鹰乃祭鸟始用行戮【寒蝉得寒气故翼而鸣时应也是月鹰鸷杀鸟于大泽之中四面陈之世谓之祭鸟于是时乃始行戮刑罚顺秋气】天子居总章左个【总章西向堂也西方总成万物章明之也故曰总章左个南头室也】乘戎路驾白骆【戎路白路也白马黒鬛曰骆】载白旂衣白衣服白玉【白顺金也】食麻与犬其器廉以深【犬金畜也廉利也象金断割深象隂闭藏】是月也以立秋先立秋三日太史谒之天子【夏至后四十六日立秋故在是月谒告也】曰某日立秋盛徳在金天子乃斋【盛徳在金金主西方也斋自禋洁】立秋之日天子亲率三公九卿诸侯大夫以迎秋于西郊【九里之郊】还乃赏军率武人于朝【金气用事治兵讨暴非率不整非武不齐故赏军将与武人于朝与众共之】天子乃命将帅还厉兵简练桀隽【材过万人曰桀千人曰隽】专任有功以征不义【征正也】诘诛暴慢以明好恶廵彼逺方【廵行也逺方天下也】是月也命有司修法制【禁令】缮囹圄具桎梏禁止奸【囹圄法室桎梏谓械在足曰桎在手曰梏所以禁止人之奸邪】慎罪邪务搏执命理瞻伤察创视折审断【慎戒有奸罪者搏执之也理狱官也使视伤创毁折者可断之故曰审断】决狱讼必正平戮有罪严断刑【争罪曰狱争财曰讼决之者必得其正平不直者戮而刑之】天地始肃不可以赢【肃杀素气始行不可以骄赢犯令必诛故曰不可以赢】是月也农乃升谷天子尝新先荐寝庙【升进也先致寝庙孝经曰四时祭祀不忘亲也】命百官始收敛【收敛孟秋始内】完隄防谨壅塞以备水潦【是月月丽于毕俾雨滂沱故预完隄防备水潦】修宫室坿墙垣补城郭【坿读如符坿犹培也】是月也无以封侯立大官【封侯裂土封之邑也大官谓上公九命之官】无割土地行重币出大使【无割土地以地赐人重币金帛之币大使使命也方金气之收藏皆所不宜行也】行之是令而凉风至三旬孟秋行冬令则隂气大胜介虫败谷戎兵乃来【冬水王而行其令故隂气大胜也介虫龟属冬武故介甲之虫败其谷也金水相并则戎兵来侵为害】行春令则其国乃旱阳气后还五谷不实【春阳亢燥而行其令故枯旱也是月凉风用事而行春暖之令而谷更生故害而不成实也】行夏令则多火灾寒热不节民多疟疾【夏火王而行其令故多火灾金气火气寒热相干不节使民病疟疾寒热所生】
　　荡兵【一作用兵】
　　二曰古圣王有义兵而无有偃兵【偃止】兵之所自来者上矣【自从上古上一作乆】与始有民俱【俱皆】凡兵也者威也威也者力也民之有威力性也性者所受于天也非人之所能为也武者不能革【革更】而工者不能移【移易】兵所自来者乆矣黄炎故用水火矣【黄黄帝炎炎帝也炎帝为火灾黄帝灭之也】共工氏固次作难矣【共工之治九州也与髙辛氏争为帝而亡故曰次作难也】五帝固相与争矣递兴【一作与】废胜者用事又曰蚩尤作兵蚩尤非作兵也利其械矣【蚩尤少皥氏之末丸黎之君名也始作乱伐无罪杀无辜善用兵为之无道非始造之也故曰非作兵也】未有蚩尤之时民固剥林木以战矣胜者为长【长率】长则犹不足治之故立君【立置也】君又不足以治之故立天子天子之立也出于君君之立也出于长长之立也出于争【战胜而为长故曰出于争】争鬬之所自来者乆矣不可禁不可止【天生五材民并用之废一不可谁能去兵兵之来乆矣圣人以治乱人以亡废兴存亡昏明之术也故曰不可禁不可止】故古之贤王有义兵而无有偃兵家无怒笞【一作忿】则竖子婴儿之有过也立见【家无严亲怒笞之威则小子好争上下过立着见也】国无刑罚则百姓之悟相侵也立见【无刑罚可畏臣下故有相侵凌夺掠之罪】天下无诛伐则诸侯之相暴也立见【无诛伐可畏故相暴大兼小也】故怒笞不可偃于家刑罚不可偃于国诛伐不可偃于天下有巧有拙而已矣【巧者以治拙者以乱】故古之圣王有义兵而无有偃兵夫有以饐死者欲禁天下之食悖【悖惑】有以乘舟死者欲禁天下之船悖有以用兵丧其国者欲偃天下之兵悖夫兵不可偃也譬之若水火然【水以疗汤火以热食兵以除乱夫何偃也故曰若水火然】善用之则为福不能用之则为祸【传曰能者养之以求福不能者败之以取祸此之谓】若用药者然得良药则活人得恶药则杀人义兵之为天下良药也亦大矣【义兵除天下之凶残解百姓之倒悬而生育之故方之于良药】且兵之所自来者逺矣未尝少选不用贵贱长少贤者不肖相与同有巨有微而已矣【少选须臾也贤不肖者用兵皆欲得胜是其同也巨觕略微要妙覩未萌之萌也】察兵之微在心而未发兵也疾视兵也作色兵也傲言兵也援推【一作挂刺】兵也连【一作速】反兵也侈鬬兵也三军攻战兵也此八者皆兵也微巨之争也今世之以偃兵疾说者终身用兵而不自知悖故说虽彊谈虽辨文学虽博犹不见听【虽以辨文博学力说偃兵不自知悖者不聼从也】故古之圣王有义兵而无有偃兵兵诚义以诛暴君而振苦民【一作弱民】民之说也若孝子之见慈亲也若饥者之见美食也民之号呼而走之【走归】若彊弩之射于深谿也若积大水而失其壅隄也中主犹若不能有其民而况于暴君乎【中主非贤君】
　　振乱
　　三曰当今之世浊甚矣【浊乱也君肆害不可禁衞故乱甚】黔首之苦不可以加矣【民人之苦毒不可复增加】天子既絶贤者废伏【絶若三代之末祚数尽也贤者不见用故废伏】世主恣行与民相离黔首无所吿愬【世主乱主也乱政亟行与民相违黔首怀怨无所控告】世有贤主秀士宜察此论也则其兵为义矣【贤主治主也秀士治士也宜察恣行之主与民相离怨而舍之也必举兵诛之诛其君吊其民故曰其兵为之义也】天下之民且死者也而生【且行也治主之兵救其民故曰将生也】且辱者也而荣【荣光明也】且苦者也而逸【民见吊恤安逸】世主恣行则中人将逃其君去其亲又况于不肖者乎【遭恣行之君中凡之人将逃而去之不能顾其亲戚也又况下愚不肖之人能保守其君而不逃去其亲者也】故义兵至则世主不能有其民矣人亲不能禁其子矣【世主暴乱若桀纣者也民去之而归汤武故不能得其有也其亲不能禁止其子】凡为天下之民长也虑莫如长有道而息无道赏有义而罚不义今之世学者多非乎攻伐非攻伐而取救守取救守则乡之所谓长有道而息无道赏有义而罚不义之术不行矣天下之长民其利害在【一本下有此字】察此论也攻伐之与救守一实也【攻伐欲陷人救守欲完人其实一也】而取舍人异【攻伐欲破人救守欲全人救曰取舍人异】以辨说去之终无所定论固不知悖也知而欺心诬也【论说事情固不知之是为悖实知之而自欺其心是为诬】诬悖之士虽辨无用矣【辨无所能施故谓之无用】是非其所取而取其所非也是利之而反害之也安之而反危之也【民以为安而安之以礼义也危之乃危亡之道也故日安之反危也】为天下之长患致黔首之大害者若说为深【说若是者为天下之患为黔首之害深而大也】夫以利天下之民为心者不可以不熟察此论也【论犹别也】夫攻伐之事未有不攻无道而伐不义也攻无道而伐不义则福莫大焉黔首利莫厚焉【厚重也】禁之者【禁止也】是息有道而伐有义也是穷汤武之事而遂桀纣之过也【遂犹长也】凡人之所以恶为无道不义者为其罚也【恶犹畏】所以蕲有道行有义者为其赏也【蕲读曰祈或作勤】今无道不义存存者赏之也【虽存幸耳赏之非也】而有道行义穷穷者罚之也【虽穷不幸耳罚之非也】赏不善而罚善欲民之治也不亦难乎【治整也】故乱天下害黔首者若论为大【论若是者赏所当罚罚所当赏者是以乱天下而害黔首最为大也】
　　禁塞
　　四曰夫救守之心未有不守无道而救不义也守无道而救不义则祸莫大焉【莫无也无有大之者】为天下之民害莫深焉【深重也无有重之者】凡救守者太上以说【说说言也】其次以兵【以兵威之】以说则承从【一作徒】多羣日夜思之事心任精起则诵之卧则梦之自今单唇干肺费神伤魂【单尽干晞费损神人之神也魂人之阳精也阳精为魂隂精为魄】上称三皇五帝之业以愉其意【愉恱】下称五伯名士之谋以信其事【信明也其说救守之事】早朝晏罢以告制兵者【制者主也谓敌之主兵者】行说语众以明其道道毕说单而不行【毕单皆尽不行不见从】则必反之兵矣【说不见从故反之以兵威之】反之于兵则必鬬争之情必且杀人是杀无罪之民以兴无道与不义者也无道与不义者存是长天下之害【为天下之害者得滋长】而止天下之利【晋献公曰物不两施害长故利止者也】虽欲幸而胜祸且始长【晋献公伐骊戎史苏曰胜而不吉故曰祸乃始长也】先王之法曰为善者赏为不善者罚古之道也不可易【易犹违】今不别其义与不义而疾取救守不义莫大焉害天下之民者莫甚焉故取攻伐者不可非【于义可攻可伐故不可非也】攻伐不可取【于义不可攻不可伐故不可取惟义所作】救守不可非【于义当救当守故不可非】救守不可取【于义当守当救不可取而有之也】惟义兵为可兵茍义攻伐亦可【以有道攻伐无道故司马法曰以战去战虽战可也此之谓也】救守亦可【谓诸侯思启封疆以无道攻有道虽救之可也极困设守亦可也】兵不义攻伐不可【若以桀纣之兵攻伐汤武曷当可乎】救守不可【桀纣坚守而往救之亦不可也】使夏桀殷纣无道至于此者幸也使吴夫差智伯瑶侵夺至于此者幸也【夫差吴王阖闾之子智伯智宣子之子防子也】使晋厉陈灵宋康不善至于此者幸也【晋厉公景公之子州蒲也陈灵公共公之子平国者也宋康王在春秋后当战国时僭称王】若令桀纣知必国亡身死殄无后类吾未知其厉为无道之至于此也吴王夫差智伯瑶知必国为丘墟身为刑戮吾未知其为不善无道侵夺之至于此也【夫差智伯为无道侵夺无厌夫差为越王句践所灭智伯为防子所杀于晋阳之下也】晋厉知必死于匠丽氏【匠丽氏晋大夫家也厉公无道栾书中行偃杀之于匠丽氏也】陈灵知必死于夏徴舒【夏徴舒陈大夫御叔之子夏姬所生也灵公通于夏姬与孔宁仪行父饮酒于夏氏徴舒过之公谓行父曰徴舒似汝对曰亦似君徴舒病之公出自其廐射而杀之故曰死于夏徴舒】宋康知必死于温吾未知其为不善之至于此也【温魏邑也宋康王名偃宋元公佐六世之孙辟兵之子也立十一年自为王东败齐取五城南败楚取二百里西败魏军于温与齐楚魏为敌国以革囊盛血悬而射之号曰射天诸侯患之咸曰宋复为纣不可不诛即位四十七年齐湣王与楚魏伐宋遂灭之而三分其地故曰死于温】此七君者大而无道不义所残杀无罪之民者不可为万数【万人一数之言多不可胜数】壮佼老幼胎之死者大实平原广堙深谿大谷赴巨水积灰填沟洫险阻犯流矢蹈白刃加之以冻饿饥寒之患以至于今之世为之愈甚故暴骸骨无量数【言多】为京丘若山陵【战鬬杀人合土筑之以为京观故谓之京丘若山陵髙大也】世有兴主仁士深意念此亦可以痛心矣亦可以悲哀矣【哀亦痛也】察此其所自生生于有道者之废而无道者之恣行【恣放也】夫无道者之恣行幸矣【无道者恣其情欲而见信用不得诛灭是乃幸也】故世之患不在救守而在于不肖者之幸也救守之说出则不肖者益幸也贤者益疑矣【疑怪其何以益幸也】故大乱天下者在于不论其义而疾取救守【疾犹争也】
　　怀宠
　　五曰凡君子之说也非茍辨也士之议也非茍语也必中理然后说【理义】必当义然后议【议言】故说义而王公大人益好理矣士民黔首益行义矣【一命为士民士民之说为士者也】义理之道彰则暴虐奸诈侵夺之术息也【彰明息灭】暴虐奸诈之与义理反也其埶不俱胜不两立故兵入于敌之境【境壤】则民知所庇矣【庇依廕也】黔首知不死矣【知义兵救民之命不杀害】至于国邑之郊不虐五谷不掘坟墓不伐树木不烧积聚不焚室屋不取六畜得民虏奉而题归之【奉送也】以彰好恶【好其颛民恶其恶君也传曰其君是恶其民何罪此之谓也】信与民期以夺敌资【以信与民期不违之也资用也敌以暴虐用其民故以信义夺其民也】若此而犹有忧恨冒疾遂过不听者虽行武焉亦可矣先发声出号【号令】曰兵之来也以救民之死【死命】子之在上无道倨傲【子谓所伐国之君】荒怠贪戾虐众恣睢自用也辟逺圣制謷丑先王排訾旧典上不顺天【顺承】下不惠民【恵爱】徴敛无期来索无厌【其度厌之】罪杀不辜庆赏不当若此者天之所诛也人之所讐也不当为君今兵之来也将以诛不当为君者也以除民之讐而顺天【一作民】之道也民有逆天之道衞人之讐者身死家戮不救【衞犹防助也救无道之君则身死家戮不救贷也】有能以家听者禄之以家【以一家禄之】以里听者禄之以里【里闾也周礼五家为比五比为闾闾二十五家】以乡听者禄之以乡【周礼二千五百家为州五州为乡乡万二千五百家】以邑听者禄之以邑【周礼八家为井四井为邑三十二家也此上乡邑皆不从周礼】以国听者禄之以国【国都也周礼二千五百家为县四县为都然则国都万家也】故克其国不及其民【克胜及罪】独诛所诛而已矣【所诛君也】举其秀士【一本作秀儁】而封侯之【秀士隽士】选其贤良而尊显之【授以上位】求其孤寡而振恤之【无子曰孤无夫曰寡振赡矜恤】见其长老而敬礼之【尊髙年】皆益其禄加其级【禄食级等】论其罪人而救出之【论犹理】分府库之金散仓廪之粟【金鐡也可以为田器皆布散以与人民】以镇抚其众不私其财问其丛社大祠民之所不欲废者而复兴之【兴之奉其祀】曲加其祀礼是以贤者荣其名而长老说其礼民怀其徳【怀安也】今有人于此能生死一人【生活也】则天下必争事之矣【事此一人】义兵之生一人亦多矣人孰不说故义兵至则邻国之民归之若流水【民归之若流水不可壅御也】诛国之民望之若父母行地滋逺得民滋众【所诛国之民睎望义兵之至若望其父母滋益众多也孟子曰有百姓箪食壶浆以迎王师奚为后予此之谓】兵不接刃而民服其化【接交若被其化也】













　　吕氏春秋卷七
　　钦定四库全书
　　吕氏春秋卷八
　　汉　髙诱　注
　　仲秋纪第八
　　八月纪
　　一曰仲秋之月日在角【仲秋夏之八月角东方宿韩郑之分野是月日躔此宿】昏牵牛中旦觜嶲中【牵牛北方宿越之分野觜嶲西方宿魏之分野是月昏旦时皆中于南方】其日庚辛其帝少皥其神蓐收其虫毛其音商【说在孟秋】律中南吕【南吕隂律是月阳气内藏隂吕于阳任其成功竹管音中南吕】其数九其味辛其臭腥其祀门祭先肝凉风生【说在孟秋】候鴈来鸟归羣鸟养羞【是月候时之鴈从北漠中来南过周雒之彭蠡鸟燕也春分而来秋分而去归蛰所也传曰鸟氏司分者也寒气将至羣鸟养进其毛羽御寒也故曰羣鸟养羞】天子居总章太庙【总章西向堂太庙中央室也】乘戎路驾白骆载白旂衣白衣服白玉食麻与犬其器廉以深【说在孟秋】是月也养衰老授几杖行麋粥饮食【隂气发老年衰故其养之授其几杖赋行饮食麋粥之惺今之八月比户赐髙年鸠杖粉粢是也周礼大罗氏掌献鸠杖以养老又伊耆氏掌共老人之杖】乃命司服具饬衣裳文绣有常制有小大度有短长衣服有量必循其故冠带有常【司服主衣服之官将饬正服故命之也上曰衣下曰裳青与赤五色备谓之绣周礼司服掌王之吉服祀昊天上帝则大裘而冕祀五帝亦如之享先王则衮冕享先公飨射则鷩冕祀四望山川则毳冕祭社五岳则絺冕羣小祀则冕凡兵事弁服视朝则皮弁服皮者鹿皮冠服者素帻也故曰小大短长冠带有常也】命有司申严百刑斩杀必当【有司理官刑非一故言百军刑斩狱刑杀皆重其事故曰必当】无或枉挠枉挠不当反受其殃【凌弱为枉违彊为挠反还殃咎】是月也乃命宰祝廵行牺牲视全具案刍豢【宰于周礼为充人掌养祭祀之牺牲繋于牢刍之三月也祝太祝以骍牷事神祈福祥也廵行牺牲视其全具者恐其毁伤案其刍豢之薄厚牛羊曰刍犬豕曰豢】瞻肥瘠察物色【物毛也】必比类量小大视长短皆中度五者备当上帝其享天子乃傩御佐疾以通秋气【傩逐疫除不祥也语曰乡人傩朝服立于阼阶御止也佐疾谓疗也傩以止之也以通达秋气使不壅闭】以犬尝麻先祭寝庙【犬金畜也麻始熟故尝之】是月也可以筑城郭建都邑【国有先君宗庙曰都无曰邑】穿窦窌修囷仓【穿水通窦不欲地泥湿也穿窌所以盛谷也修治囷仓仲秋大内谷当入也圆曰囷方曰仓】乃命有司趣民收敛务蓄菜多积聚【有司于周礼为埸人埸协入也蓄菜干苴之属也诗云亦有防蓄以御冬也】乃劝种麦无或失时行罪无疑【罪罚也】是月也日夜分雷乃始收声蛰虫俯户【是月秋分分等也昼漏五十刻夜漏五十刻故曰日夜分也雷乃始收藏其声不震也将蛰之虫俯近其所蛰之户】杀气浸盛阳气日衰水始涸【杀气隂气涸竭】日夜分则一度量【一同也度尺丈量釜钟也】平权衡正钧石齐升角【防秤衡也三十斤为钧百二十斤为石升角皆量器也】是月也易关市来商旅入货贿以便民事【易阕市不征税也故商旅来市贱鬻贵曰商旅者行商也货贿财赂也以所有易所无民得其求故曰以便民事】四方来杂逺乡皆至【杂防也关市不征故逺乡皆至】则财物不匮上无乏用百事乃遂【上无乏用所求得也事非一故百事遂成也】凡举事无逆天数【天数天道】必顺其时【其时天时】乃因其类【因顺其事类不干逆】行之是令白露降三旬【行之是令行是之令也故白露降三旬成万物也】仲秋行春令则秋雨不降草木生荣国乃有大恐【天阳亢燥而行温仁之令故雨不降尚生育故草木荣革李梅之属冬实也金木相干有兵象故曰民有大惶恐也】行夏令则其国旱蛰虫不藏五谷复生【夏气盛阳故炎旱使蛰伏之虫不潜藏五谷复萌生也于洪范五行为恒燠之徴】行冬令则风灾数起收雷先行草木早死【冬寒严猛故风灾数发收藏之雷先动行未当行故曰先也】
　　论威
　　二曰义也者万事之纪也君臣上下亲疎之所由起也【上长下幼】治乱安危过胜之所在也【得纪则治而安失纪则乱而危也过犹取也胜有所胜也】过胜之勿求于他必反于己人情欲生而恶死【欲贪也】欲荣而恶辱死生荣辱之道一则三军之士可使一心矣【一于纪】凡军欲其众也【众多也以多击寡虽拙者犹以克胜故欲其众】心欲其一也三军一心则令可使无敌矣令能无敌者其兵之于天下也亦无敌矣古之至兵民之重令也【至兵至徳君之兵也令无不化故谓之至重也】重乎天下贵乎天子其藏于民心捷于肌肤也深痛执固【捷养也】不可摇荡【荡动也】物莫之能动【动移也】若此则敌胡足胜矣【如此者胜敌不足以为武故言胡足胜矣小之也】故曰其令彊者其敌弱其令信者其敌诎【令彊者不可犯也令信者赏不僣刑不滥也故能使其敌弱而屈服也】先胜之于此则必胜之于彼矣【此近谓庙堂彼逺谓原野】凡兵天下之凶器也勇天下之凶徳也【兵者战鬬有负败勇者凌傲有死亡故皆谓之凶徳】举凶器行凶徳犹不得已也【已止也】举凶器必杀杀所以生之也【杀无道所以生有道也司马法曰有故杀人虽杀人可也】行凶徳必威威所以慑之也【威畏也慑惧也以威畏敌人使之畏惧已也】敌慑民生此义兵之所以隆也【隆盛也】故古之至兵才民未合【合交】而威已谕矣【谕犹行】敌已服矣【服降】岂必用枹皷干戈哉【鼔以进士干楯也戈防也】故善谕威者于其未发也于其未通也窅窅乎防防莫知其情【窅音窈】此之谓至威之诚【诚实也】凡兵欲急疾捷先欲急疾捷先之道在于知缓徐迟后而急疾捷先之分也急疾捷先此所以决义兵之胜也而不可乆处知其不可乆处则知所兎起鳬举死殙之地矣【起走举飞也兎走鳬飞喻急疾也殙音闷谓絶气之闷】虽有江河之险则凌之【凌越也】虽有大山之塞则陷之【陷坏也】并气专精心无有虑【无有由豫之虑】目无有视耳无有闻一诸武而已矣冉叔誓必死于田侯而齐国皆惧【冉叔仪工田侯齐君也】豫让必死于襄子而赵氏皆恐【豫让晋毕阳之孙因族以为氏让欲报讐杀赵襄子故赵氏恐也】成荆致死于韩主而周人皆畏【畏其义】又况乎万乘之国而有所诚必乎则何敌之有矣【言无有敢敌者】刃未接而欲己得矣【己得欲杀也】敌人之悼惧惮恐单荡精神尽矣咸若狂魄【咸皆魄飞荡若狂人】形性相离【离违也】行不知所之走不知所往虽有险阻要塞铦兵利械心无敢据意无敢处此夏桀之所以死于南巢也今以木击木则拌【拌析也】以水投水则散以冰投冰则沈以涂投涂则陷此疾徐先后之势也夫兵有大要知谋物之不谋之不禁也则得之矣专诸是也【专诸吴之勇人为阖庐刺吴王僚也】独手举剑至而已矣吴王壹成【专诸一举而成阖庐为王故曰吴王一成成谓专诸能成吴王也】又况乎义兵多者数万少者数千密其躅路开敌之涂则士岂特与专诸议哉
　　简选
　　三曰世有言曰驱市人而战之可以胜人之厚禄教卒【厚禄大将也教卒习战也】老弱罢民可以胜人之精士练材【练材拳勇有力之材】离散系系可以胜人之行阵整齐【行阵五列也整齐周旋进退也】锄耰白梃可以胜人之长铫利兵【耰椎梃杖也长铫长矛也铫读曰苇苕之苕】此不通乎兵者之论【通达也】今有利剑于此以刺则不中以击则不及与恶剑无择【择别】为是鬬因用恶剑则不可【言不可用也】简选精良兵械铦利发之则不时纵之则不当与恶卒无择【恶卒怯卒】为是战因用恶卒则不可王子庆忌陈年犹欲剑之利也【庆忌吴王僚之子也陈年齐人皆勇捷有力也】简选精良兵械铦利令能将将之【能将上将】古者有以王者有以霸者矣汤武齐桓晋文吴阖庐是矣【汤殷壬癸之子天乙也武周文王之子发也齐桓僖公之子小白也晋文献公之子重耳也吴阖庐夷昧之子光也】殷汤良车七十乘必死六千人以戊子战于郕遂禽移大牺【桀多力能推大牺因以为号而禽克之】登自鸣条乃入巢门遂有夏【殷汤遂有夏之天下】桀既奔走于是行大仁慈以恤黔首反桀之事【桀为残贼汤为仁惠故曰反桀之事】遂其贤良顺民所喜逺近归之故王天下【殷之王古之帝也】武王虎贲三千人简车三百乘以要甲子之事于牧野而纣为禽【要成也甲子之日获纣于牧野】显贤者之位进殷之遗老而问民之所欲行赏及禽兽行罚不辟天子【谓杀纣也】亲殷如周视人如己天下美其徳万民说其义故立为天子【武王为天所子】齐桓公良车三百乘教卒万人以为兵首【首始也】横行海内天下莫之能禁【禁止也】南至石梁【石梁在彭城也】西至酆郭【酆郭在长安西南】北至令支【令支在辽西】中山亡邢狄人灭卫【中山狄国也一名鲜虞在今卢奴西中山伐邢而亡之邢国今在赵防国也狄杀卫懿公于荧泽故曰灭也】桓公更立邢于夷仪更立卫于楚丘晋文公造五两之士五乘【两技也五技之人兵申五乘七十五人也】锐卒千人先以接敌【在车曰士步曰卒】诸侯莫之能难反郑之埤东卫之畆【反覆覆郑城埤而取之使卫耕者皆东畆以逐晋亡也】尊天子于衡雍【文公率诸侯朝天子于衡雍衡雍践土今之河阳】吴阖庐选多力者五百人利趾者三千人以为前阵【趾足也阵列也】与荆战五战五胜遂有郢【郢楚都】东征至于庳庐【国名也】西伐至于巴蜀北迫齐晋令行中国【中国诸华】故凡兵势险阻欲其便也兵甲器械欲其利也选练角材欲其精也【角犹量也精犹锐利】统率士民欲其教也【教习也】此四者义兵之助也时变之应也不可为而不足专恃【专独也】此胜之一策也【防谋也】
　　决胜
　　四曰夫兵有本干必义必智必勇义则敌孤独【孤独无助】敌孤独则上下虚【一作乘】民解落【解散】孤独则父兄怨贤者诽乱内能【诽谤也】智则知时化知时化则知虚实盛衰之变知先后逺近纵舍之数【数术也】勇则能决断能决断则能若雷电飘风暴雨能若崩山破溃别辨霣坠若鸷鸟之击也【谓如鹰隼感秋霜之节奋击也】搏攫则殪【殪死也】中木则碎此以智得也夫民无常勇亦无常怯有气则实实则勇无气则虚虚则怯怯勇虚实其由甚微不可不知【当知之也】勇则战怯则北【北走也】战而胜者战其勇者也战而北者战其怯者也怯勇无常儵忽往来而莫知其方【方道也】惟圣人独见其所由然故商周以兴【商汤也周武也】桀纣以亡巧拙之所以相过【过絶也】以益民气与夺民气以能鬬众与不能鬬众军虽大卒虽多无益于胜【多而不能以克故曰无益于胜】军大卒多而不能鬬众不若其寡也夫众之为福也大其为祸也亦大譬之若渔深渊其得鱼也大其为害也亦大【为实溺则死故害大】善用兵者诸边之内莫不与鬬虽厮舆白徒方数百里皆来防战势使之然也【厮役舆众白衣之徒】幸也者审于战期而有以羁诱之也【羁牵诱导】凡兵贵其因也因也者因敌之险以为已固因敌之谋以为已事能审因而加胜则不可穷矣【穷极】胜不可穷之谓神神则能不可胜也【能胜不能所以胜故曰不可胜】夫兵贵不可胜不可胜在已可胜在彼胜人必在己者不必在彼者故执不可胜之术以遇不胜之敌若此则兵无失矣凡兵之胜敌之生也胜失之兵必隠必微必积必搏隠则胜阐矣【阐布也】微则胜显矣积则胜散矣搏则胜离矣诸搏攫抵噬之兽其用齿角爪牙也必托于卑微隠蔽此所以成胜【若狐之搏雉俯伏弭毛以喜说之雉见而信之不惊惮逺飞故得禽之军贼亦皆如此故曰所以成胜】
　　爱士【一作慎穷】
　　五曰衣人以其寒也食人以其饥也饥寒人之大害也救之义也【大仁义也】人之困穷甚如饥寒故贤主必怜人之困也必哀人之穷也如此则名号显矣国士得矣【得国士也】昔者秦缪公乘马而车为败右服失而埜人取之【四马车两马在中为服诗曰两服上襄是也两马在边为骖诗曰两骖如舞是也】见埜人方将食之于岐山之阳缪公叹曰食骏马之肉而不还饮酒余恐其伤女也于是徧饮而去处一年为韩原之战【处一年饮食肉人酒之明年也伐晋惠公战于晋地之韩原】晋人已环缪公之车矣晋梁由靡已扣缪公之左骖矣【环围扣持】晋惠公之右路石奋投而击缪公之甲中之者已六札矣【甲铠也陷之六札】埜人之尝食马肉于岐山之阳者三百有余人毕力为缪公疾鬭于车下【毕尽疾急】遂大克晋反获惠公以归【克胜也胜晋执惠公归于秦】此诗之所谓曰君君子则正以行其徳【为君子作君正法以行徳无徳不报】君贱人则寛以尽其力者也【此逸诗也为贱人作君寛饶之以尽其力故缪公战以胜晋】人主其胡【胡何也】可以无务行徳人爱人乎爱人则民亲其上民亲其上则皆乐为其君死矣【食马肉人为缪公死战不爱其死以获惠公是也】赵简子有两白骡而甚爱之阳城胥渠处【阳城姓胥渠名处犹病也】广门之官夜款门而谒曰主君之臣胥渠有疾【广门邑名也官小臣也款扣也赵简子晋大夫也大夫称主者也】医教之曰得白骡之肝病则止【止愈也】不得则死谒者入通董安于御于侧愠曰譆胥渠也期吾君骡请即刑焉【安于简子家臣愠怒即就也谓就胥渠而刑之也】简子曰夫杀人以活畜不亦不仁乎杀畜以活人不亦仁乎于是召庖人杀白骡取肝以与阳城胥渠处无几何赵兴兵而攻翟广门之官左七百人右七百人皆先登而获甲首【获衣甲者之首】人主其胡可以不好士凡敌人之来也以求利也今来而得死【是不得利而进】且以走为利敌皆以走为利【且将也传曰见可而进知难而退武之善经也故以走为利】则刃无与接【接交战也】故敌得生于我则我得死于敌【敌克故得生也已负故为死也】夫得生于敌与敌得生于我岂可不察哉【得胜则生负则败故不可不察而知】此兵之精者也存亡死生决于知此而已矣【言能用兵胜负死生之本所由克败故曰此兵之精妙矣】









　　吕氏春秋卷八
　　钦定四库全书
　　吕氏春秋卷九
　　汉　髙诱　注
　　季秋纪第九
　　九月纪
　　一曰季秋之月日在房【季秋夏之九月房东方宿宋之分野是月日躔此宿】昏虚中旦栁中【虚北方宿齐之分野栁南方宿周之分野是月昏旦时皆中于南方】其日庚辛其帝少皥其神蓐收其虫毛其音商律中无射【无射阳律也竹管音与无射和也隂气上升阳气下降故万物随而藏无射出见也】其数九其味辛其臭腥其祀门祭先肝【说在孟秋】候鴈来賔爵入大水为蛤【是月候时之鴈从北方来南之彭蠡盖以为八月来者其父母也其子羽翼穉弱未能及之故于是月来过周雒也賔爵者老爵也栖宿于人堂宇之间有似賔客故谓之賔爵大水海也传曰爵入于海为蛤此之谓也】菊有黄华豺则祭兽戮禽【豺兽也似狗而长毛其色黄于是月杀兽四围陈之世所谓祭兽戮者杀也】天子居总章右个【右个北头室也】乘戎路驾白骆载白旂衣白衣服白玉食麻与犬其气亷以深【说在孟秋】是月也申严号令命百官贵贱无不务入【季秋毕内故务入也】以防天地之藏【防合也】无有宣出命冢宰农事备收举五种之要【冢宰于周礼为天官冢大宰治也主治万事故命之也举书五种之要其交簿也】藏帝耤之收于神仓祗敬必饬【天子耤田千畆其所收谷也故谓之帝耤之收于仓受防以供上帝神祗之祀故谓之神仓饬正也祗敬必正不倾邪也】是月也霜始降【秋分后十五日寒露寒露后十五日霜降故曰始也】则百工休【霜降天寒朱漆不坚故百工休不复作器】乃命有司曰寒气总至民力不堪其皆入室【有司于周礼为司徒司徒主众故命之使民入室也诗云穹窒熏防塞向墐户嗟我妇子曰为改岁入此室处此之谓也】上丁入学习吹【是月上旬丁日入学吹笙习礼乐周礼籥师掌教国子舞羽吹笙竽籥诗云吹笙鼔簧承筐是将此之谓】是月也大飨帝尝牺牲告备于天子【大飨上帝尝牺牲一曰先杀毛以告全故告备干天子也】合诸侯制百县【合防诸侯之制度车服之级各如其命数百县畿内之县也五家为邻五邻为里四里为攅五攅为鄙四鄙为县然则谓县者二千五百家也】为来岁受朔日与诸侯所税于民轻重之法贡职之数以逺近土地所宜为度【来岁明年也泰以十月为正故于是月受明年歴日也由此言之月令为泰制也诸侯所税轻重职贡多少之数逺者贡轻近者贡重各有所宜】以给郊庙之事无有所私【郊祀天庙祀祖取共事而已无有所私多少不如法制也】是月也天子乃教于田猎以习五戎獀【一作夐】马【五戍五兵谓刀剑矛防矢也獀择也为将田故习肄五兵选择田马取堪乘也】命仆及七驺咸驾载旍旐【仆于周礼为田仆掌御田辂七驺于周礼当为趣马掌良马驾税之任无七驺之官也田仆掌佐车之政令猎者旍故载旍也】舆受车以级整设于屏外【舆众也众当受田车者各以等级陈于屏外也天子外屏屏树垣也尔雅云屏谓之树论语曰树塞门者也】司徒搢扑北向以誓之【搢挿也扑所以教也挿置带间誓告其众】天子乃厉服厉饬执弓操矢以射【是月天子尚武乃服猛厉其所佩之饬以射禽也周礼司服章凡田冠弁服戎服垂衣也】命主祠祭禽于四方【主祠掌祠之官也祭始设禽兽者于四方报其功也不知其神所在故博求于四方】是月也草木黄落乃伐薪为炭【草木节解斧入山林故伐林作炭】蛰虫咸俯在穴皆墐其户【咸皆俯伏藏于穴墐塞其户也墐读如斤斧之斤也】乃趣狱刑无留有罪【隂气杀僇故刑狱当者决之故曰无留有罪也】收禄秩之不当者共养之不宜者【不当者谓无功徳而受禄秩也不宜者谓若屈到嗜芰曾晳嗜羊枣非礼之养故收去之也一说言所养无勲于国其先人无贤所宜养故收敛者也】是月也天子乃以犬尝稻先荐寝庙【稻始升故尝之先进于庙孝敬亲也】季秋行夏令则其国大水兵藏殃败民多鼽窒【秋金气水之母也夏阳布施多霖雨二气相并故大水也火气热故兵藏殃败也火金相干故民鼽窒鼻不通也鼽读曰仇怨之仇】行冬令则国多盗贼边境不宁土地分裂【冬令纯隂奸谋所生之象故多盗贼使边境之人不宁也则土地见侵削为邻国所分裂】行春令则暖风来至民气解堕师旅必兴【春阳仁故暖风至民解堕也木干金故师旅并兴二千五百人为师五百人为旅】
　　顺民
　　二曰先王先顺民心故功名成【治天下之功圣人之功也】夫以徳得民心以立大功名者上世多有之矣【神农黄帝尧舜禹汤文武皆是也故上世多有之】失民心而立功名者未之曾有也【蚩尤夷昕桀纣下至周厉幽王晋厉宋康卫懿楚灵之属皆以灭亡故曰未之曾有也】得民必有道万乘之国百户之邑民无有不说【说其仁与义也】取民之所说而民取矣民之所说岂众哉此取民之要也【要约置也】昔者汤克夏而正天下【正治也】天大旱五年不收【谷不熟无所收】汤乃以身祷于桑林【祷求也桑林桑山之林能兴云作雨也】曰余一人有罪无及万夫万夫有罪在余一人无以一人之不敏【不敏不材】使上帝鬼神伤民之命【上帝天也天神曰神人神曰鬼谷者民命也旱不收故曰伤民之命】于是剪其发其手以身为牺牲用祈福于上帝民乃甚说雨乃大至则汤达乎鬼神之化人事之传也【逹通化变传至】文王处岐事纣寃侮雅逊朝夕必时【雅正逊顺也纣虽寃枉文王而侮慢之文王正顺诸侯之礼不失其时】上贡必适祭祀必敬【贡职贡也】纣喜命文王称西伯赐之千里之地文王载拜稽首而辞曰愿为民请炮烙之刑【纣尝熨烂人手因作铜烙布火其下令人走其上人堕火而死观之以为娱乐故名为炮烙之刑】文王非恶千里之地以为民请炮烙之刑必欲得民心也得民心则贤于千里之地【贤犹多也】故曰文王智矣越王苦防稽之耻【耻辱也】欲深得民心以致必死于吴【必死战以报吴欲以灭防稽耻也】身不安枕席口不厚甘味目不视靡曼【靡曼好色】耳不听钟鼔【不欲闻音乐】三年苦身劳力焦唇干肺内亲羣臣下养百姓以来其心【欲得其欢心】有甘脆不足分弗敢食【不敢独食】有酒流之江与民同之【投醪同味】身亲耕而食妻亲织而衣味禁珍【珍异】衣禁袭【袭重】色禁二【二青黄也】时出行路从车载食以视孤寡老弱之渍病【渍亦病也公羊传曰大渍者大病也】困穷顔色愁悴不赡者必身自食之【赡犹足也】于是属诸大夫而告之曰【属防】愿一与吴徼天下之衷【徼来衷善】今吴越之国相与俱残士大夫履肝肺同日而死孤与吴王接颈交臂而偾【偾僵也】此孤之大愿也若此而不可得也内量吾国不足以伤吴【伤败】外事之诸侯不能害之【不能以之害吴】则孤将弃国家释羣臣服剑臂刃变容貌易名姓执箕箒而臣事之【服带臂手】以与吴王争一旦之死【争决旦朝】孤虽知要领不属【属连】首足异处四枝布裂为天下戮孤之志必将出焉【将必死以出伐吴也】于是异日果与吴战于五湖吴师大败遂大围王宫城门不守禽夫差戮吴相【夫差吴王阖庐之子相吴臣也】残吴二年而霸此先顺民心也【越王先顺说民心二年故能灭吴立霸功】齐庄子请攻越问于和子和子曰先君有遗令曰无攻越越猛虎也【庄子齐臣和子田常之孙田和也后为齐侯因曰和子猛虎言越王武勇多力不可伐也】庄子曰虽猛虎也而今已死矣【言越王衰老不能复致力战故曰而今已死矣】和子曰以告鸮子【鸮子齐相】鸮子曰已死矣以为生【以为生为民所说】故凡举事必先审民心然后可举【审定也定民心所系而举大事以攻伐也】
　　知士
　　三曰今有千里之马于此非得良工犹若弗取【良工相马工也】良工之与马也相得则然后成【成良马】譬之若枹之与鼓【枹待鼔鼔待枹乃发声也良马亦然】夫士亦有千里髙节死义此士之千里也能使士待千里者其惟贤者也【犹贤者能之也】静郭君善剂貌辨【静郭君田婴也孟尝君田文之父也为薛君号曰静郭君】剂貌辨之为人也多訾门人弗说【静郭君门人不说也】士尉以证静郭君【证谏】静郭君弗听士尉辞而去孟尝君窃以谏静郭君【窃私也谏静郭君使聼士尉之言而止其去】静郭君大怒曰刬而类【刬烕而汝也】揆吾家茍可以傔剂貌辨者吾无辞为也【傔足也揆度吾家诚可以足剂貌辨者吾不辞也】于是舍之上舍令长子御朝暮进食【上舍甲第也御侍也以馆貌辨也旦暮然】数年威王薨宣王立【威王之子】静郭君之交大不善于宣王【交接也大不为王所善也】辞而之薛与剂貌辨俱【俱皆】留无几何【留于薛】剂貌辨辞而行请见宣王静郭君曰王之不说婴也甚【甚犹深】公往必得死焉剂貌辨曰固非求生也请必行静郭君不能止【止禁止也】剂貌辨行至于齐宣王闻之藏怒以待之【藏怀】剂貌辨见宣王曰子静郭君之所听爱也剂貌辨答曰爱则有之听则无有【徒见爱耳言则不见从也】王方为太子之时辨谓静郭君曰太子之不仁过涿视若是者倍反【涿不仁之人也过犹甚也太子不仁甚于涿视如此者倍反不循道理也】不若革太子更立卫姬婴儿校师【婴儿幼少之称卫姬所生校师其名也威王之庶子也劝静郭君令废太子更立校师为太子也】静郭君【一作泣】而曰不可吾弗忍为也且静郭君听辨而为之也必无今日之患也此为一也【言静郭君听辨之言则无今日见逐之患也此一不见听也】至于薛昭阳请以数倍之地易薛辨又曰必听之【昭阳楚相也求以倍地易薛之少辨劝之可也】静郭君曰受薛于先王虽恶于后王吾独谓先王何乎【先王威王也见恶于后王先王其谓我何】且先王之庙在薛吾岂可以先王之庙予楚乎又不肯听辨此为二也【二不见听】宣王太息动于顔色曰静郭君之于寡人一至此乎寡人少殊不知此【动变也一犹乃也少小故不知此也】客肯为寡人少来静郭君乎【肯犹可也】剂貌辨答曰敬诺【诺顺】静郭君来衣威王之服冠其冠帯其剑宣王自迎静郭君于郊望之而泣静郭君至因请相之【请以为相也】静郭君辞不得已而受【受为相】十日谢病彊辞三日而听【听许】当是时也静郭君可谓能自知人矣【知人知剂貌辨也】能自知人故非之弗为阻【阻止】此剂貌辨之所以外生乐趋患难故也【外弃其生命乐解人之患往见宣王不辟难之故也】
　　审已
　　四曰凡物之然也必有故【故事】而不知其故虽当与不知同其卒必困【当合同等也困于不知其故也】先王名士达师之所以过俗者以其知也水出于山而走于海【走归】水非恶山而欲海也髙下使之然也稼生于野而藏于仓稼非有欲也人皆以之也【以用也】故子路揜雉而复释之【所得者小不欲夭物故释之也】子列子常射中矣请之于关尹子【子列子贤人体道者请问其射所以中于关尹喜关尹喜师老子也】关尹子曰知子之所以中乎答曰弗知也关尹子曰未可【弗知射所以中者未可语】退而习之三年又请【习学也又复请问于关尹子】关尹子曰子知子之所以中乎子列子曰知之矣【知射心平体正然后能中自求诸己不求诸人故曰知之】关尹子曰可矣守而勿失【守求诸己不求诸人勿失也】非独射也国之存也国之亡也身之贤也身之不肖也亦皆有以【求诸已则存求诸人则亡】圣人不察存亡贤不肖而察其所以也齐攻鲁求岑鼎鲁君载他鼎以往齐侯弗信而反之为非【反还也以为非岑鼎故还也】使人告鲁侯曰栁下季以为是请因受之【齐侯使人告鲁君曰栁下季以为是岑鼎请因受之也疑鲁君欺之而信栁下季】鲁君请于栁下季【欲令栁下季证之为岑鼎】栁下季答曰君之赂【一作欲】以欲岑鼎也以免国也臣亦有国于此【亦有国于此言已有此以信为国也】破臣之国以免君之国此臣之所难也于是鲁君乃以真岑鼎往也且栁下季可谓此能说矣非独存已之国也又能存鲁君之国【论语云非信不立栁下季有信故能存鲁君之国】齐湣王亡居于卫【亡出奔】昼日步足谓公玉丹曰我已亡矣而不知其故吾所以亡者果何故哉我当已【不自知为何故而亡果亦竟也竟为何等故亡哉】公玉丹答曰臣以王为己知之矣王故尚未之知邪王之所以亡也者以贤也天下之王皆不肖而恶王之贤也因相与合兵而攻王此王之所以亡也湣王慨焉太息曰贤固若是其苦邪此亦不知其所以也【湣王不自知其所为亡之故愚惑之甚也故曰亦不知其所以也】此公玉丹之所以过也【过谓不忠也湣王愚惑阿顺而说之也】越王授有子四人越王之弟曰豫欲尽杀之而为之后【越王授句践五世之孙欲杀王之四子而以已代为之后也】恶其三人而杀之矣国人不说大非上【非犹咎也】又恶其一人而欲杀之越王未之听其子恐必死因国人之欲逐豫围王宫越王太息曰余不听豫之言以罹此难也亦不知所以亡也【愚既愚也其惑固亦甚也故曰亦不知所以亡】
　　精通
　　五曰人或谓兎丝无根兎丝非无根也其根不属也伏苓是【属连也淮南子曰下有茯苓上有兎丝一名女萝诗曰葛与女萝施于松上】慈石召铁或引之也【石铁之母也以有慈石故能引其子石之不慈者亦不能引也】树相近而靡或軵之也圣人南面而立以爱利民为心【心在利民】号令未出而天下皆延颈举踵矣则精通乎民也【天下皆延颈企踵立而望之不遑坐也其精诚能通洞于民使之然也】夫贼害于人人亦然【为贼害人故人亦延颈举踵襁负而去之不遑安坐也故曰人亦然】今夫攻者砥厉五兵侈衣美食发且有日矣所被攻者不乐非或闻之也神者先告也【非闻将见攻也神先告之令其志意愁戚不乐】身在乎秦所亲爱在于齐死而志气不安精或往来也【淮南子曰慈母在于燕适子念于荆言精相徃来者也】徳也者万民之宰也【宰主也】月也者羣隂之本也月望则蚌蛤实羣隂盈【月十五日盈满在西方与日相望也蚌蛤隂物随月而盛其中皆实满也】月晦则蚌蛤虚羣隂亏【虚蚌蛤肉随月亏而不盈满也】夫月形乎天而羣隂化乎渊【形见也羣除蚌蛤也随月盛衰虚实也】圣人形徳乎已而四荒咸饬乎仁【四表荒裔之民法圣人之徳皆饬正其仁义化使之然】养由基射先中石矢乃饮羽诚乎先也【饮羽饮矢至羽诚以为真先也】伯乐学相马所见无非马者诚乎马也【伯乐善相马秦穆公之臣也所见无非马者亲之也】宋之庖丁好解牛所见无非死牛者三年而不见生牛用刀十九年刃若新研【砥也】顺其理诚乎牛也钟子期夜闻击磬者而悲【钟姓也子通称期名也楚人钟仪之族】使人召而问之曰子何击磬之悲也答曰臣之父不幸而杀人不得生臣之母得生而为公家为酒臣之身得生而为公家击磬臣不覩臣之母三年矣昔为舍氏覩臣之母量所以赎之则无有【量度】而身固公家之财也是故悲也钟子期叹嗟曰悲夫悲夫心非臂也臂非椎非石也悲存乎心而木石应之故君子诚乎此而论乎彼感乎已而发乎人岂必彊说乎哉周有申喜者亡其母闻乞人歌于门下而悲之动于顔色谓门者内乞人之歌者自觉而问焉曰何故而乞与之语盖其母也故父母之于子也子之于父母也一体而两分同气而异息若草莽之有华实也若树木之有根心也虽异处而相通隠志相及痛疾相救忧思相感【感动】生则相欢死则相哀此之谓骨肉之亲神出于忠【神性】而应乎心两精相得岂待言哉










　　吕氏春秋卷九
<子部,杂家类,杂学之属,吕氏春秋>
　　钦定四库全书
　　吕氏春秋卷十
　　汉　髙诱　注
　　孟冬纪第十
　　十月纪
　　一曰孟冬之月日在尾【孟冬夏之十月尾东方宿燕之分野是月日躔此宿】昏危中旦七星中【危北方宿齐之分野七星南方宿周之分野是月昏旦时皆中于南方】其日壬癸【壬癸水日】其帝颛顼其神防【颛顼黄帝之孙昌意之子以水徳王天下号汤氏死祀为北方水徳之帝防官也少皥氏之子曰修为防师死祀为水神】其虫介其音羽【介甲也象冬闭固皮漫胡也羽水也位在北方】律中应钟其数六【应钟隂律也竹管音与应钟和也隂应于阳转成其功万物聚藏故曰律中应钟其数六五行数五水第一故曰六也】其味咸其臭朽【水之臭味也凡咸朽者皆属焉气之若有若无者为朽也】其祀行祭先肾【行门内地也各守在内故祀之行或作井水给人冬水王故祀之也祭祀之肉先进肾属水自用其藏也】水始冰地始冻【秋分后三十日霜降后十五日立冬水冰地冻也故曰始也】雉入大水为蜃虹藏不见【蜃蛤也大水淮也传曰雉入于淮为蜃虹隂阳交气也是月隂壮故藏不见】天子居堂左个【堂北向堂也左个西头室也】乘辂驾铁骊【辂黒辂铁骊亦黒象北方也】载旂衣黑衣服玉【黑顺水色】食黍与彘【彘水属也】其器宏以弇【宏大弇深象冬闭藏也】是月也以立冬先立冬三日太史谒之天子【秋分四十六日而立冬故多在是月也谒告也】曰某日立冬盛徳在水天子乃斋【盛徳在水王北方也】立冬之日天子亲率三公九卿大夫以迎冬于北郊【六里之郊】还乃赏死事恤孤寡【先人有死于王事以安社稷者赏其子孙有孤寡者恤之】是月也命太卜祷祠龟防占兆审卦吉凶【周礼太卜掌三兆之法一曰玉兆二曰瓦兆三曰原兆又掌三易之法一曰连山二曰归藏三曰周易龟曰兆筮曰卦故命太卜祷祠龟防占兆审卦以知吉凶】于是察阿上乱法者则罪之无有揜蔽【阿意曲从取容于上以乱法度必察知之则行其罪罚无敢彊匿也】是月也天子始裘【始犹先也裘温服优尊者故先服之】命有司曰天气上腾地气下降天地不通闭而成冬【天地闭冰霜凛冽成冬也】令百官谨盖藏命司徒循行积聚无有不敛坿城郭【坿益也令髙固也】戒门闾修闭慎关籥固封玺【玺读曰移徙之徙门闾里门关籥固坚玺印封也】备边境完要塞谨关梁塞蹊径【要塞所以固国也关梁所以通涂也塞絶蹊径为其败田】饬丧纪辨衣裳审棺椁之厚薄【纪数也正二十五月服之数遣送衣裳棺椁尊者厚卑者薄各有等差故别之审慎也】营丘垄之小大髙卑薄厚之度贵贱之等级【营度也丘坟垄冢也度其制度贵者髙大贱者卑小故曰等级也】是月也工师效功陈祭器按度程【程法也】无或作为淫巧以荡上心【荡动也】必功致为上物勒工名以考其诚【物器也勒铭工姓名著于器使不得诈巧故曰以考其诚】工有不当必行其罪以穷其情【不当不功致也故行其罪以穷断其诈巧之情】是月也大饮蒸天子乃祈来年于天宗【是月农功毕矣天子诸侯与其羣臣大饮酒班列齿也蒸爼实解节折谓肴蒸也祈求也求明年之神于天宗宗尊也凡天地四时皆为天宗万物非天不生非地不载非春不动非夏不长非秋不成非冬不藏书曰禋于六宗此之谓也】大割牲祠于公社及门闾飨祷祖五祀劳农夫以休息之【大割杀牲也祠于公社国社后土也生为上公死祀为贵神也先祠公社乃及门闾先社先公后私之义也五祀木正句芒其祀户火正祝融其祀灶土正后土其祀中霤后土为社金正蓐收其祀门水正冥其祀井故曰五祀社为土官稷为木官俱在五祀中以其功大故别言社稷耳是月农夫空闲故劳犒休息之不役使也】天子乃命将率讲武肄射御角力【肄习也角犹试】是月也乃命水虞渔师收水泉池泽之赋【虞官也师长也赋税也】无或敢侵削众庶兆民【削刻也天子曰兆民兆大数也】以为天子取怨于下【税敛重则民怨故取怨于下】其有若此者行罪无赦【此为天子取怨于下者故行其罪罚无赦贷也】孟冬行春令则冻闭不密地气发泄民多流亡【春阳散越故冻不密地气发泄使民流亡象阳布散】行夏令则国多暴风方冬不寒蛰虫复出【冬法当闭藏反行夏盛阳之令故多暴疾之风阳气炎温故盛冬不寒蛰伏之虫复出也于洪范五行豫恒懊若之徴也】行秋令则雪霜不时小兵时起土地侵削【秋金气干水不当霜而霜不当雪而雪故曰不时小兵数起邻国来伐侵削土地于洪范五行急恒寒若之徴也】
　　节丧
　　二曰审知生圣人之要也审知死圣人之极也知生也者不以害生养生之谓也知死也者不以害死安死之谓也此二者圣人之所独决也【决知】凡生于天地之间其必有死所不免也【庄子曰生寄也死归也故曰所不免】孝子之重其亲也【重尊】慈亲之爱其子也【爱心不能亡也】痛于肌骨性也所重所爱死而弃之沟壑人之情不忍为也故有葬死之义【言情不忍弃之沟壑故有葬送之义】葬也者藏也慈亲孝子之所慎也【慎重也】慎之者以生人之心虑【虑讣也】以生人之心为死者虑也莫如无动莫如无发无发无动莫如无有可利则此之谓重闭【无有可利若杨王孙倮葬人不发掘不见动摇谓之重闭也】古之人有藏于广野深山而安者矣非珠玉国宝之谓也葬不可不藏也葬浅则狐貍相之【抇读曰掘】深则及于水泉故凡葬必于髙陵之上以避狐貍之患水泉之湿此则善矣而忘奸邪盗贼寇乱之难岂不惑哉【厚葬人利之必有此难故谓之惑也】譬之若瞽师之避柱也避柱而疾触杙也狐貍水泉奸邪盗贼寇乱之患此杙之大者也慈亲孝子避【一作备】之者得葬之情矣【得薄葬之情也】善棺椁所以避【一作备】蝼蚁蛇虫也今世俗大乱之主愈侈其葬则心非为乎死者虑也生者以相矜尚也【虑计也以厚葬奢侈相髙大不为葬者必发掘之计也故曰生者以相矜尚也】侈靡者以为荣【荣誉也】俭节者以为陋不以便死为故【故事】而徒以生者之诽誉为务此非慈亲孝子之心也父虽死孝子之重之不怠【重尊怠懈】子虽死慈亲之爱之不懈夫葬所爱所重而以生者之所甚欲其以安之也若之何哉【甚欲欲厚葬也厚葬必见发掘故曰其以安之也若之何哉言不安也】民之于利也犯流矢蹈白刃涉血肝以求之【古抽字】野人之无闻者忍亲戚兄弟知交以求利【无闻礼义】今无此之危无此之丑【丑耻】其为利甚厚乘车食肉泽及子孙虽圣人犹不能禁而况于乱国弥大【弥犹益也】家弥富葬弥厚含珠鳞施【含珠口实也鳞施施玉于死者之体如鱼鳞也】夫玩好货寳钟鼎壶滥【以冰置水浆于其中为滥取其冷也】轝马衣被戈剑不可胜其数诸养生之具无不从者【诸养生之具无不从从送也以送死人】题凑之室【室椁藏也题凑复累】棺椁数袭【袭重】积石积炭以环其外【石以其坚炭以御湿环绕也】奸人闻之传以相告【告语也】上虽以严威重罪禁之犹不可止【不能止其发掘】且死者弥乆生者弥疏生者弥疏则守者弥怠守者弥怠而噐如故【言宝赂不渝变】其势固不安矣世俗之行丧载之以大輴【大輴车也】羽旄旌旗如云偻翣以督之珠玉以备之黼黻文章以饬之【丧车有羽旄旌旗之饬有云气之画偻盖也翣棺饬也画黼黻之状如扇翣于偻边天子八诸侯六大夫四也】引绋者左右万人以行之【绋引棺索也礼送葬皆执绋】以军制立之然后可【制法】以此观世【观世犹示人也】则美矣侈矣以此为死则不可也【于死人不可也】茍便于死则虽贫国劳民【一作身】若慈亲孝子者之所不辞为也
　　安死
　　三曰世之为丘垄也其髙大若山其树之若林【木聚生曰林也】其设阙庭为宫室造賔阼也若都邑【賔阼阼阶也若为都邑之制】以此观世示富则可矣以此为死则不可也夫死其视万岁犹一瞚也【瞚者颖川人相视曰瞚也一曰瞚者谓人卧始觉也】人之寿乆之不过百中寿不过六十以百与六十为无穷者之虑【虑谋也】其情必不相当矣以无穷为死者之虑则得之矣今有人于此为石铭置之垄上曰此其中之物具珠玉玩好财物寳器甚多不可不抇【抇发也】抇之必大富世世乘车食肉【谓抇墓富而得爵禄故乘车食肉世世相传也】人必相与笑之以为大惑【惑悖也】世之厚葬也有似于此自古及今未有不亡之国也无不亡之国者是无不抇之墓也以耳目所闻见齐荆燕尝亡矣宋中山已亡矣赵魏韩皆亡矣其皆故国矣自此以上者亡国不可胜数【上犹前也不可胜数亡国多也】是故大墓无不抇也而世皆争为之岂不悲哉君之不令民【令善】父之不孝子兄之不悌弟皆乡里之所釜者而逐之【以釡食之人皆欲讨逐之】惮耕稼采薪之劳不肯官人事【既惮耕稼又不肯居官循治人事也】而祈美衣侈食之乐【祈求】智巧穷屈无以为之【穷极屈尽】于是乎聚羣多之徒以深山广泽林薮扑击遏夺又视名丘大墓葬之厚者求舍便居以微抇之日夜不休必得所利相与分之夫有所爱所重而令奸邪盗贼寇乱之人卒必辱之此孝子忠臣亲父交友之大事【传曰宋文公卒始厚葬用蜃炭益车马始用殉重器备椁有四阿棺有翰桧君子谓华元乐吕于是不臣臣治烦去惑者也是以伏死而争今二子者君生则纵其惑死也又益其侈是弃君于恶也何臣之为此之谓也】尧葬于谷林通树之【通林以为树也传曰尧葬成阳此云谷林成阳山下有谷林】舜葬于纪市不变其肆【市肆如故言不烦民也传曰舜葬苍梧九疑之山此云于纪市九疑山下亦有纪邑】禹葬于会稽不变人徒【变动也言无所兴造不扰民也防稽山在防稽山隂县南】是故先王以俭节葬死也非爱其费也【费财也】非恶其劳也【恶犹患也】以为死者虑也先王之所恶惟死者之辱也发则必辱俭则不发故先王之葬必俭必合必同何谓合何谓同葬于山林则合乎山林葬于阪隰【一作阪阬】则同乎阪隰此之谓爱人夫爱人者众知爱人者寡【谓凡爱死人之者众多厚葬之知所以爱之者寡言能俭葬者少也】故宋未亡而东冢抇【东冢文公冢也文公厚葬故冢被发也冢在城东因谓之东冢】齐未亡而庄公冢抇【庄公名□僖公之父以葬厚冡见发】国安宁而犹若此又况百世之后而国已亡乎故孝子忠臣亲父交友不可不察于此也夫爱之而反危之其此之谓乎【使见发掘之谓】诗曰不敢暴虎不敢冯河人知其一莫知其他此言不知邻类也【诗小雅小旻之卒章也无兵抟虎曰暴无舟渡河曰冯喻小人而为政不可以不敬不敬之则危犹暴虎冯河之必死也人知其一莫知其他一非也人皆知小人之为非不知不敬小人之危死故曰不知邻类也】故反以相非反以相是其所非方其所是也其所是方其所非也【方此】是非未定而喜怒鬬争反为用矣吾不非鬬不非争【非犹罪也】而非所以鬬非所以争故凡鬬争者是非已定之用也今多不先定其是非而先疾鬬争此惑之大者也鲁季孙有丧孔子往吊之入门而左从客也主人以璵璠收【丧季平子意如之丧也桓子斯在丧位孔子吊之入门而左行故曰从客位也主人以璵璠收收敛者也】孔子径庭而趋歴级而上【上堂】曰以寳玉收譬之犹暴骸中原也【璵璠君佩玉也昭公在外平子行君事入宗庙佩璵璠故用之孔子以平子逐昭公出之其行恶不当以敛而反用之肆行非度人又利之必见发掘故犹暴骸中原也】径庭歴级非礼也虽然以救过也【孔子拜下礼也今拜乎上泰也虽违众吾从下言不欲违礼亦不欲人之失礼故歴级也】
　　异寳
　　四曰古之人非无寳也其所寳者异也孙叔敖疾将死戒其子曰王数封我矣吾不受也【孙叔敖楚大夫蒍贾之子庄王之令尹也】为我死王则封汝必无受利地【人所贪利之地】楚越之间有寝之丘者此其地不利【人不利之】而名甚恶【恶谓丘名也】荆人畏鬼而越人信机【言荆人畏鬼神越人信吉凶之机祥此地名丘畏恶之名终不利也】可长有者其唯此也【唯独也】孙叔敖死王果以美地封其子而子辞请寝之丘故至今不失孙叔敖之知知不以利为利矣知以人之所恶为己之所喜此有道者之所以异乎俗也【众人利利孙叔敖病利故曰所以异乎俗也】伍员亡荆急求之登太行而望郑曰盖是国也地险而民多知【登升也太行山名处则未闻多知将问所以自窜也】其主俗主也不足与举【举犹谋也俗主不肖凡君】去郑而之许见许公而问所之许公不应东南向而唾【欲令之吴也】伍员载拜受赐曰知所之矣因如吴过于荆至江上欲涉【涉渡】见一丈人【丈人长老称也】刺小船方将渔从而请焉丈人度之絶江【絶过】问其名族【族姓】则不肯告【丈人不肯告】觧其剑以予【一作献】丈人曰此千金之剑也愿献之【献上也】丈人丈人不肯受曰荆国之法得伍员者爵执圭禄万担金千镒昔者子胥过吾犹【一作尚】不取【执圭周礼侯执信圭言爵之为侯也万担万石也金千镒二十两为一镒不取子胥以受赏也故曰我何以欲子之千金剑】今我何【一作曷】以子之千金剑为乎伍员过于吴【过犹至也】使人求之江上则不能得也每食必祭之祝曰江上之丈人天地至大矣至众矣将奚不有为也而无以为为矣【何不有为言无不为也江上丈人无以为矣无以为乃大有于伍员也故曰而无以为也】而无以为之名不可得而闻【闻知也】身不可得而见【求之江上不能得也】其惟江上之丈人乎宋之野人耕而得玉献之司城子罕子罕不受【司城官名】野人请曰此野人之寳也愿相公为之赐而受之也子罕曰子以玉为寳我以不受为寳故宋国之长者曰子罕非无寳也所寳者异也今以百金与搏黍以示儿子【儿子小儿】儿子必取搏黍矣以和氏之璧与百金以示鄙人鄙人必取百金矣以和氏之璧道徳之至言以示贤者贤者必取至言矣其知弥精其所取弥精其知弥觕其所取弥觕【精微妙也觕麤疏也】
　　异用
　　五曰万物不同而用之于人异也此治乱存亡死生之原【原本】故国广巨兵彊富【一作充富】未必安也尊贵髙大未必显也在于用之桀纣用其材而以成其亡汤武用其材而以成其王汤见祝网者置四面【置设】其祝曰从天坠者【坠陨也】从地出者从四方来者皆离吾网汤曰嘻尽之矣非桀其孰为此也【孰谁也】汤收其三面【收一作放】置其一面更教祝曰昔蛛螯作网罟今之人学纾【纾缓】欲左者左欲右者右欲髙者髙欲下者下吾取其犯命者汉南之国闻之曰汤之徳及禽兽矣【汉南汉水之南】四十国归之人置四面未必得鸟汤去其三面置其一面以网其四十国非徒网鸟也【徒犹但也】周文王使人抇池得死人之骸吏以闻于文王文王曰更葬之吏曰此无主矣文王曰有天下者天下之主也有一国者一国之主也今我非其主也遂令吏以衣棺更葬之天下闻之曰文王贤矣泽及髊骨【骨有肉曰髊无曰骼】又况于人乎或得宝以危其国文王得朽骨以喻其意【喻说说民意也】故圣人于物也无不材【材用也】孔子之弟子从逺方来者孔子荷杖而问之曰子之公不有恙乎搏杖而揖之问曰子之父母不有恙乎置杖而问曰子之兄弟不有恙乎杙步而倍之问曰子之妻子不有恙乎故孔子以六尺之杖谕贵贱之等辨疏亲之义又况于以尊位厚禄乎古之人贵能射也以长幼养老也【礼射中饮不中故所以长幼养老也】今之人贵能射也以攻战侵夺也其细者以刼弱暴寡也以遏夺为务也仁人之得饴【饴】以养疾侍老也【侍亦养也】跖与企足得饴以开闭取也【跖盗跖企足庄蹻也皆大盗人名也以饴取人牡开人府藏窃人财物者也】



　　吕氏春秋卷十
　　钦定四库全书
　　吕氏春秋卷十一
　　汉　髙诱　注
　　仲冬纪第十一
　　十一月纪
　　一曰仲冬之月日在斗【仲冬夏之十一月斗北方宿呉之分野是月日躔此宿】昏东壁中旦轸中【东壁北方宿卫之分野轸南方宿楚之分野是月昏旦时皆中于南方】其日壬癸其帝颛顼其神其虫介其音羽【説在孟冬】律中黄钟【黄钟阳律也竹管音与黄钟和也阳气聚于下阴气盛于上万物黄萌聚于黄泉之下故曰黄钟也】其数六其味醎其臭朽其祀行祭先肾冰益壮地始坼【立冬后三十日大雪节故冰益壮地始坼冻裂也】鹖鴠不鸣虎始交【鹖鴠山鸟阳物也是月阴盛故不鸣也虎乃阳中之阴也隂气盛以类发也】天子居堂太庙【太庙中央室也】乗辂驾铁骊载旂衣黑衣服玉食黍与彘其噐宏以弇【説在孟冬】命有司曰土事无作无发葢藏无起大众以固而闭【有司于周礼为司徒掌建邦之土地土地图与民人之教故命之也】发盖藏起大众地气且泄是谓发天地之房【房所以闭藏也】诸蛰则死民多疾疫又随以丧【发泄阴气故蛰伏者死民疾以丧亡也】命之曰畅月【阴气在上民人空闲无所事作故命之曰畅月也】是月也命阉尹申宫令审门闾谨房室必重闭【阉宫官尹正也于周礼为宫人掌王之六寝故命之申宫令审门闾谨房室必重闭皆所以助阴气也】省妇事母得淫虽有贵戚近习无有不禁【淫则禁之尊卑一者也】乃命大酋稻必齐麴糵必时【大酋主酒官也酒餲米麴使之化熟故谓之酒于周礼为酒正掌酒之政令以式法度授酒财辨五齐之名与稻必得其齐麴糵必得其时得其时则酒善也】湛饎必洁水泉必香【湛渍也饎炊也香美也炊必清洁水泉善则酒美也湛读沈釡之沈饎读炽火之炽也】陶器必良火齐必得兼用六物大酋监之无有差忒【陶噐瓦噐也六物稻麴糵水火也大酋监之皆得其齐故无有差忒也】天子乃命有司祈祀四海大川名原渊泽井泉【皆有功于人故祈祀之也】是月也农有不收藏积聚者牛马畜兽有放佚者取之不诘【诘诛也】山林薮泽【无水曰薮有水曰泽】有能取防食田猎禽兽者野虞教导之【草实曰防食野虞掌山泽之官也故教导之也】其有侵夺者罪之不赦【必罚之也】是月也日短至【冬至之日昼漏水上刻四十五夜水上刻五十五故曰日短至牵牛一度也】阴阳争诸生荡【阴气在上防阳动升故曰争也诸蛰伏当生音皆动摇也】君子斋戒处必弇身欲宁去声色禁嗜欲安形性【弇深邃也宁静也声五声也色五色也屏去之崇寂静也阴阳方争嗜欲咸禁絶之所以安形性也】事欲静以待阴阳之所定【定犹成也】芸始生荔挺出蚯蚓结麋角解水泉动【芸蒿菜名也荔马荔挺生出也蚯蚓虫也结纡也麋角解堕水泉涌动皆应防阳气也】日短至则伐林木取竹箭【是月也竹木调牣又斧斤入山林之时也故伐取之也】是月也可以罢官之无事者去器之无用者涂阙庭门闾【阙门阙也于周礼为象魏门闾皆涂塞使坚牢也】筑囹圄此所以助天地之闭藏也仲冬行夏令则其国乃旱气雾冥雷乃发声【夏火炎上故其国旱也清浊相干气雾冥冥也夏气发泄故雷动声也】行秋令则天时雨汁瓠不成国有大兵【秋金水泉母也冬节白露故雨汁也金甲事以干水故瓠不成有大兵来伐之也】行春令则虫螟为败水泉减竭民多疾疠【春木气木生虫故虫螟食败谷心曰螟阳气炕燥故水泉减竭也水木相干气不和故民多疾疠也】
　　至忠
　　二曰至忠逆于耳倒于心【倒亦逆也】非贤主其孰能聴之【聴受】也故贤主之所説不肖主之所诛也【贤主説忠言也不肖主反之春秋传曰忠为令徳非其人则不可况不令之尤者乎故被不肖主之所诛也】人主无不恶暴刼者而日致之恶之何益【日致为暴刼之政也孟子曰恶湿而居下故曰恶之何防也】今有树于此而欲其美也【美成也】人时灌之则恶之【恶其灌也】而日伐其根则必无活树矣夫恶闻忠言乃自伐之精者也【精犹甚甚于自伐其根者也】荆庄哀王猎于云梦【荆庄哀王考烈王之子在春秋后云梦楚泽也在南郡华容也】射随兕中之申公子培刼王而夺之【随兕恶兽名也子培申邑宰也楚僣称王邑宰称公也以杀随兕者之凶故刼夺王代王受殃也】王曰何其暴而不敬也命吏诛之【下陵其上谓之暴诛之诛子培也】左右大夫皆进谏曰子培贤者也又为王百倍之臣此必有故愿察之也【子培之贤百倍于人必有所为故也故曰愿王察之也】不出三月子培疾而死【为代王杀随兕故死也】荆兴师战于两棠大胜晋【两棠地名也荆克晋负故曰大胜】归而赏有功者申公子培之弟进请赏于军旅曰臣兄之有功也于车下【于王车下夺王随兕所以代王死之兄有是功】王曰何谓也对曰臣之兄犯暴不敬之名触死亡之罪于王之侧其愚心将以忠于君王之身而持千嵗之夀也【忠犹爱也持犹得也忠爱君王犯夺随兕是代君王受死亡之殃使君王得千嵗之夀也】臣之兄尝读故记曰杀随兕者不出三月【故记古书也比三月必死故曰不出也】是以臣之兄惊惧而争之【惊惧王夀之不长故与王争随兕而夺王也】故伏其罪而死【罪殃也】王令人发平府而视之于故记果有乃厚赏之【平府府名也赏之赏子培之弟也】申公子培其忠也可谓穆行矣【穆美也】穆行之意人知之不为劝人不知不为沮【劝进沮止也】行无髙乎此矣齐王疾痏【齐王湣王也宣王之子痏病痏也】使人之宋迎文挚文挚至视王之疾谓太子曰王之疾必可已也【已犹愈也】虽然王之疾已则必杀挚也太子曰何故文挚对曰非怒王【怒读如强弩之弩】则疾不可治怒王则挚必死太子顿首彊请曰茍已王之疾臣与臣之母以死争之于王王必幸臣与臣之母【幸哀也】愿先生之勿患也文挚曰诺请以死为王【为治也】与太子期而将往不当者三【三不如期也】齐王固已怒矣文挚至不解屦登履王衣问王之疾王怒而不与言【故不解屦以履王衣欲令王怒也王果甚怒不与文挚言也】文挚因出辞以重怒王王叱而起疾乃遂已【已除愈也】王大怒不説将生烹文挚太子与王后急争之而不能得果以鼎生烹文挚防之三日三夜顔色不变【变毁也】文挚曰诚欲杀我则胡不覆之以絶阴阳之气王使覆之文挚乃死夫忠于治世易忠于浊世难【贤君赏忠臣故曰易也乱主杀之故曰难也】文挚非不知活王之疾而身获死也【获得也】为太子行难以成其义也【为太子故行其所难也死之以成太子孝敬之义也】
　　忠廉
　　三曰士议之不可辱者大之也【议平也平之不可得污辱者士之大者也】大之则尊于富贵也利不足以虞其意矣【虞犹回也】虽名为诸侯实有万乘不足以挺其心矣【挺犹动也】诚辱则无为乐生【言诚可欲得辱则无用生为故曰无为乐生也】若此人也有势则必不自私矣处官则必不为污矣将众则必不挠北矣【北走也】忠臣亦然茍便于主利于国无敢辞违杀身出生以徇之【出犹去去生必死也徇犹卫也】国有士若此则可谓有人矣若此人者固难得【言得之难】其患虽得之有不智【其患者当其难也虽得践其难践其难必死故曰有不智也】呉王欲杀王子庆忌而莫之能杀【呉王阖庐光簒庶父僚而即其位庆忌者僚之子也故欲杀之庆忌有力捷疾而人皆畏之无能杀之者】呉王患之要离曰臣能之呉王曰汝恶能乎【恶安也】吾尝以六马逐之江上矣而不能及射之矢左右满把而不能中今汝拔劒则不能举臂上车则不能登轼汝恶能要离曰士患不勇耳奚患而不能王诚能助臣请必能呉王曰诺明旦加要离罪焉挚执妻子焚之而其灰【呉王伪加要离罪烧其妻子其灰】要离走往见王子庆忌于卫王子庆忌喜曰呉王之无道也子之所见也诸侯之所知也今子得免而去之亦善矣要离与王子庆忌居有间谓王子庆忌曰呉之无道也愈甚请与王子往夺之国王子庆忌曰善乃与要离俱涉于江【涉渡也】中江拔劒以刺王子庆忌王子庆忌捽之投之于江浮则又取而投之如此者三其卒曰汝天下之国士也幸汝以成而名【幸活而汝】要离得不死归于呉呉王大説请与分国要离曰不可臣请必死呉王止之要离曰夫杀妻子焚之而其灰以便事也臣以为不仁【便犹成也】夫为故主杀新主臣以为不义夫捽而浮乎江三入而出特王子庆忌为之赐而不杀耳【特犹直也】臣已为辱矣夫不仁不义又且已辱不可以生呉王不能止果伏劒而死【果终也】要离可谓不为赏动矣故临大利而不易其义可谓廉矣亷故不以贵富而忘其辱【不忘其妻子烧死之辱以取呉国之贵富也】卫懿公有臣曰演有所于使【懿公卫惠公之子赤也演读如子之】翟人攻卫其民曰君之所予位禄者鹤也所贵富者宫人也君使宫人与鹤战余焉能战【鲁闵二年传曰狄人伐卫卫懿公好鹤鹤有乘轩者将战国人受甲者皆曰使鹤鹤有禄位余焉能战此之谓也】遂溃而去翟人至及懿公于荧泽杀之尽食其肉独舍其肝演至报使于肝毕呼天而啼尽哀而止曰臣请为襮因自杀完出其腹实内懿公之肝【襮表也纳公之肝于其腹中故曰臣请为襮者也】桓公闻之曰卫之亡也以为无道也今有臣若此不可不存于是复立卫于楚丘演可谓忠矣杀身出生以徇其君【出去也去生就死以徇从其君】非徒徇其君也又令卫之宗庙复立祭祀不絶可谓有功矣
　　当务
　　四曰辨而不当论信而不当理勇而不当义法而不当务惑而乘骥也狂而操吴干将也大乱天下者必此四者也【四者辨信勇法也惑而乘骥必失其道呉干将利劒也狂而操之必杀害人故曰乱天下者必此四者也】所贵辨者为其由所论也所贵信者为其遵所理也所贵勇者为其行义也所贵法者为其当务也跖之徒问于跖曰盗有道乎【跖大盗之人徒其弟子】跖曰奚啻其有道也夫妄意关内【关闭也】中藏圣也【以外知内此防于圣也】入先勇也出后义也知时智也分均仁也不通此五者而能成大盗者天下无有【无有成大盗者】备説非六王五伯【备具也説道也非者讥阿其阙也六王谓尧舜禹汤文武也五伯齐桓晋文宋襄楚庄秦缪也】以为尧有不慈之名【不以天下与子丹朱而反禅舜故曰有不慈之名也】舜有不孝之行【诗云娶妻如之何必告父母尧妻舜舜遂不告而娶故曰有不孝之行也】禹有淫湎之意【禹甘旨酒而饮之故曰有淫湎之意】汤武有放杀之事【成汤放桀于南巢周武杀殷纣于宣室故曰有放杀之事】五伯有暴乱之谋【五伯争国骨肉相杀以大兼小故曰有暴乱之谋】世皆誉之人皆讳之惑也【世称六王之圣五伯之贤而人讳其放杀暴乱之谋论语曰爱之欲其生恶之欲其死既欲其生又欲其死惑也此之谓也】故死而操金椎以葬曰下见六王五伯将糓其头矣辨若此不如无辨【谷音击也辨説六王五伯之阙而欲见糓其头辨如此不若无辨也】楚有直躬者其父窃羊而谒之上【谒告也上君也语曰叶公告孔子曰吾党有直躬者其父攘羊而子证之此之谓也】上执而将诛之直躬者请代之将诛矣告吏曰父窃羊而谒之不亦信乎父诛而代之不亦孝乎信且孝而诛之国将有不诛者乎【言淫刑以逞谁能免之故曰国将有不诛者乎】荆王闻之乃不诛也孔子闻之曰异哉直躬之为信也一父而载取名焉故直躬之信不若无信【父为子隠子为父隠直在其中矣信而证父故曰不若无信也】齐之好勇者其一人居东郭其一人居西郭卒然相遇于涂曰姑相饮乎觞数行【觞爵也】曰姑求肉乎一人曰子肉也我肉也尚胡革求肉而为【革更也】于是具染而已【染豉醤也】因抽刀而相啖至死而止勇若此不若无勇【传曰酒以成礼弗继以淫勇而相噬无礼之甚故曰不若无勇】纣之同母三人其长曰微子启其次曰中衍其次曰受徳受徳乃纣也甚少矣【少也】小纣母之生防子啓与中衍也尚为妾已而为妻而生纣纣之父纣之母欲置微子启以为太子太史防法而争之曰有妻之子而不可置妾之子纣故为后【置立也】用法若此不若无法【太子所以继世树徳化下也法当以嫡纣为淫虐以乱天下故曰不若无法也】
　　长见
　　五曰智所以相过以其长见与短见也【长逺也短近也】今之于古也犹古之于后世也今之于后世亦犹今之于古也故审知今则可知古知古则可知后【古昔也后来也】古今前后一也故圣人上知千歳下知千嵗也荆文王曰苋譆数犯我以义违我以礼【文王武王之父也犯我使从义也违我使入礼也】与处则不安旷之而不糓得焉【与之居不安之也旷察之使我从义入礼则不糓得不危亡焉】不以吾身爵之后世有圣人将以非不糓【非犹罪也】于是爵之五大夫【爵苋譆为五大夫也】申侯伯善持养吾意吾所欲则先我为之【意志也先意承志传所谓从而不违也】与处则安旷之而不糓丧焉【与处则安者臧武仲曰季孙之爱我疾疹也孟孙之恶我药石也美疹不如恶石也故曰而不糓丧焉也】不以吾身逺之后世有圣人将以非不糓于是送而行之【鲁僖七年传曰初申侯申出也有宠于楚文王文王将死与之璧使行曰惟我知汝汝专利而不厌予取予求不汝疵瑕也后之人将求多于汝汝必不免我死汝速行母适小国将不汝容焉此之谓也】申侯伯如郑阿郑君之心先为其所欲【阿从也】三年而知郑国之政也【知犹为也】五月而郑人杀之是后世之圣人使文王为善于上世也【上犹前也】晋平公铸为大钟使工聴之皆以为调矣【平公悼公之子调和也】师旷曰不调请更铸之平公曰工皆为调矣师旷曰后世有知音者将知钟之不调也臣窃为君耻之至于师涓而果知钟之不调也是师旷欲善调钟以为后世之知音者也吕太公望封于齐【太公望炎帝之后四岳佐禹治水有功锡姓为姜氏曰有吕故曰吕望遭纣之乱闻西伯善养老者遂奔于周钓于渭濵文王出田而见之曰吾太公望子久矣乃载与俱归号为太公望使为太师文王薨佐武王伐纣成王封之于齐故传曰齐太岳之】周公旦封于鲁【周公旦文王之子武王之弟也武王崩成王幼少代摄政七年致太平成王封之于鲁也】二君者甚相善也相谓曰何以治国太公望曰尊贤上功周公旦曰亲亲上恩太公望曰鲁自此削矣【亲亲上恩恩多则威武不行威武不行故削弱也】周公旦曰鲁虽削有齐者亦必非吕氏也其后齐日以大至于霸二十四世而田成子有齐国【尊贤敬徳故能霸也上功则臣权重故能夺君国也田成子恒杀简公适二十四世也】鲁公以削至于觐存【觐裁也】三十四世而亡【自鲁公伯禽至顷公讐为楚考烈王所灭适三十四世也】呉起治西河之外王错譛之于魏武侯【吴起卫人为魏将善用兵故能治西河之外谓北边也武侯文侯之子】武侯使人召之呉起至于岸门【岸门邑名】止车而望西河泣数行而下其仆谓呉起曰窃观公之意视释天下若释躧【释弃】今去西河而泣何也呉起抿泣而应之曰子不识【识知也】君知我而使我毕能西河可以王【能力也尽力为之可以致君于王也】今君聴谗人之议【谗人王错也】而不知我西河之为秦取不久矣魏从此削矣【秦将取之不复久也魏失西河故从此削弱也】呉起果去魏入楚有间西河毕入秦秦日益大【毕由尽也】此呉起之所先见而泣也魏公叔痤疾惠王往问之【惠王武侯之子】曰公叔之疾嗟疾甚矣将柰社稷何公叔对曰臣之御庶子鞅愿王以国聴之也【御庶子爵也鞅卫之公孙也故曰公孙鞅或曰卫鞅言其智计足以相社稷能使用而从也】为不能聴勿使出境【言不能用鞅者必杀之无令他国得用之也故曰勿使出境】王不应出而谓左右曰岂不悲哉【出王视公叔疾而出也】以公叔之贤而今谓寡人必以国聴鞅悖也夫公叔死公叔鞅西游秦秦孝公聴之秦果用彊魏果用弱非公叔痤之悖也魏王则悖也夫悖者之患固以不悖为悖【悖者不自知为悖故谓不悖者为悖】
　　吕氏春秋卷十一
　　钦定四库全书
　　吕氏春秋卷十二
　　汉　髙诱　注
　　季冬纪第十二
　　十二月纪
　　一曰季冬之月日在婺女【季冬夏之十二月婺女北方宿越之分野是月日躔此宿也】昬娄中旦氐中【娄西方宿鲁之分野氐东方宿韩之分野是月昏旦时皆中于南方】其日壬癸其帝颛顼其神其虫介其音羽律中大吕【大吕阴律竹管音与大吕和也万物萌生动于黄泉未能逹见吕旅也所以旅去阴即阳助其成功故曰大吕也】其数六其味醎其臭朽其祀行祭先肾鴈北乡鹊始巢【鴈在彭蠡之泽是月皆北乡将来至北漠也鹊阳鸟顺阳而动是月始为巢也】乳雉雊【诗云雉之朝雊尚求其雌乳卵也】天子居堂右个【堂北向堂右个东头室也】乘辂驾铁骊载旂衣黒衣服玉食黍与彘其器宏以弇命有司大傩旁磔出土牛以送寒气【大傩逐尽阴气为阳导也今人腊嵗前一日击鼔驱疫谓之逐除是也周礼方相氏掌熊皮黄金四目衣朱裳执戈扬楯率百而时傩以索室驱疫鬼此之谓也旁磔犬羊于四方以攘其毕冬之气也出土牛今之乡县得立春节出劝耕土牛于东门外是也】征鸟厉疾乃毕行山川之祀及帝之大臣天地之神祗【征犹飞也厉髙也言是月羣鸟飞行髙且疾也帝之大臣功施于民若禹稷之属也天曰神地曰祗是月嵗终报功载祀典诸神毕祀之也】是月也命渔师始渔天子亲往【渔读如论语之语是月也将捕鱼故命其长也天子自行观之】乃尝鱼先荐寝庙冰方盛水泽复【复亦盛也复或作冻重累也】坚命取冰冰已入【入凌室也诗云二之日凿冰冲冲三之日纳于凌阴此之谓也】令告民出五种【出之于窌简择之也】命司农计耦耕事【计防也耦合也】修耒耜具田器命乐师大合吹而罢【周礼籥章仲春昼击土鼔吹邠诗以逆暑仲秋夜迎寒亦如之举春秋省文也则冬夏可知】乃命四监收秩薪柴以供寝庙及百祀之薪燎【四监者周制天子畿方千里之内分为百县县有四郡郡有一大夫监之故命四监使收掌薪柴也燎者积聚柴薪置璧与牲于上而燎之升其烟气故曰以供寝庙及百祀之薪燎也】是月也日穷于次月穷于纪星廻于天【次宿也是月日周于牵牛故曰日穷于次也月遇日相合为纪月终纪光尽而复生曰朔故曰月穷于纪日有常行行于中道五星随之故曰星廻于天也一説十二次穷于牵牛故曰穷于次也纪道也月穷于故宿故曰穷于纪星廻于天谓二十八宿更见于南方是月廻于牵牛故曰星廻于天也】数将防终嵗将更始【夏以十三月为正夏数得天言天时者皆从夏正也故于是月十二月之数近终嵗将更始于正月也】专于农民无有所使【农事将起独于农民无所役使也】天子乃与卿大夫饬国典论时令以待来嵗之宜【饬读曰勑勑正国法论时令所宜宿而行之】乃命太史次诸侯之列赋之牺牲【次列也诸侯异姓者太史乃次其列位国之大小赋敛其牺牲也】以供皇天上帝社稷之享【皇天上帝五帝也社后土之神谓句龙也稷田官之神谓列山氏子柱与周弃也享礼也】乃命同姓之国供寝庙之刍豢【寝庙祖庙也亲同姓故使供之也牛羊曰刍犬豕曰豢】令宰厯卿大夫至于庶民土田之数而赋之牺牲以供山林名川之祀【宰历于周礼为太宰建邦之六典八法以御其众故命之也】凡在天下九州之民者无不咸献其力【咸皆也献致也】以供皇天上帝社稷寝庙山林名川之祀行之令是此谓一终三旬二日【行之令是行是之令也终一嵗十二月终也三旬二日者十日一旬也二十日为二旬后一旬在新月故曰三旬二日】季冬行秋令则白露蚤降介虫为妖四邻入保【金气白故白露蚤降介甲之虫为妖灾也金为兵革故四境之民入城郭以自保守也】行春令则胎夭多伤国多固疾命之曰逆【季冬大寒而行春温仁之令气不和调故胎养夭伤国多逆气之由故命曰逆】行夏令则水潦败国时雪不降冰冻消释【火气炎阳又多淋雨故水潦败国也时雪当降而不降冰冻不当消释而消释火气温于时之徴也】
　　士节
　　二曰士之为人当理不避其难【理义也杀身成义何难之避也】临患忘利【道而用之】遗生行义【惟义所在不必生也故曰遗生也】视死如归【易也】有如此者国君不得而友天子不得而臣【以其义髙任大一国之君不能得友天子不能得臣也尧不能屈许由周不能移伯夷汉髙不能致四皓此之类也】大者定天下其次定一国必由如此人者也【定天下舜禹周弃是也定一国蘧伯玉叚干木是也】故人主之欲大立功名者不可不务求此人也【务勉也】贤主劳于求人而佚于治事【得贤而任之故佚于治事也】齐有北郭骚者结罘防梱蒲苇织屦履【一作葩履】以养其母犹不足【犹尚也】踵门见晏子曰愿乞所以养母晏子之仆谓晏子曰此齐国之贤者也其义不臣乎天子不友乎诸侯于利不茍取于害不茍免【于不义之利不茍且而取也当义能死故不茍免】今乞所以养母是説夫子之义也必与之晏子使人分仓粟分府金而遗之辞金而受粟有间晏子见疑于齐君【有间旡防间也】出奔过北郭骚之门而辞【辞者别也】北郭骚沐浴而出见晏子曰夫子将焉适【适之也】晏子曰见疑于齐君将出奔【奔走也】北郭子曰夫子勉之矣晏子上车太息而叹曰婴之亡岂不宜哉亦不知士甚矣晏子行【行去也】北郭子召其友而告之曰説晏子之义而当乞所以养母焉吾闻之曰养及亲者身伉其难【伉当】今晏子见疑吾将以身死白之【白明也】着衣冠令其友操劒奉笥而从造于君庭求复者曰晏子天下之贤者也去则齐国必侵矣必见国之侵也不若先死请以头托白晏子也因谓其友曰盛吾头于笥中奉以托退而自刎也其友因奉以托其友谓观者曰北郭子为国故死吾将为北郭子死也又退而自刎齐君闻之大骇乘驿而自追晏子及之国郊【驿传车也郊境也】请而反之晏子不得已而反闻北郭骚之以死白已也曰晏婴之亡岂不宜哉亦愈不知士甚矣【晏子自谓施北郭骚不得其人为不知士也又不知北郭骚能为其杀身以明已故曰婴之亡岂不宜哉亦愈不知士甚矣自责深也】
　　介立【一作立意】
　　三曰以贵富有人易以贫贱有人难今晋文公出亡【文公名重耳晋献公之太子申生异母弟也遭丽姬之乱太子申生见杀重耳避难奔翟十二年自翟经于诸国也】周流天下穷【一作贫】矣贱矣而介子推不去有以有之也反国有万乘而介子推去之无以有之也能其难【能以贫贱有人也】不能其易【不能以富贵有人也】此文公之所以不王也【力能霸徳不能王也】晋文公反国【一作反入】介子推不肯受赏自为赋诗曰有龙于飞周徧天下五蛇从之为之丞辅【丞佐也辅相也龙君也以喻文公五蛇以喻赵衰狐偃贾他魏犨介子推也】龙反其乡得其处所四蛇从之得其露雨【露雨膏泽】一蛇羞之桥死于中野悬书公门而伏于山下文公闻之曰譆此必介子推也避舎变服令士庶人曰有能得介子推者爵上卿田百万【百万畆也】或遇之山中负釜【一作贫久】盖防【音登】问焉曰请问介子推安在应之曰夫介子推茍不欲见而欲隠吾独焉知之遂背而行终身不见人心之不同岂不甚哉今世之逐利者早朝晏退焦唇干嗌日夜思之犹未之能得今得之而务疾逃之介子推之离俗逺矣东方有士焉曰爰旌目将有适也而饿于道狐父之盗曰丘见而下壶餐以餔之爰旌目三餔之而后能视曰子何为者也曰我狐父之人丘也爰旌目曰譆汝非盗耶胡为而食我吾义不食子之食也两手防地而吐之不出喀喀然遂伏地而死【昔者齐饥黔敖为食于路有人戢其履瞢瞢而来黔敖呼之曰嗟来食其目而应之曰吾惟不食嗟来之食以至于此黔敖随而谢之遂去不食而死君子以为其嗟也可去其谢也可食一介相似旌目其类也】郑人之下也【邑名也义则未闻】庄蹻之暴郢也【庄蹻楚成王之大盗郢楚都】秦人之围长平也【秦使白起围赵括军于长平坑其四十万众】韩荆赵此三国者之将帅贵人皆多骄矣其士卒众庶皆多壮矣因相暴以相杀脆弱者拜请以避死【避犹免也】其卒逓而相食不辨其义冀幸以得活如爰旌目已食而不死矣恶其义而不肯不死今此相为谋岂不逺哉
　　诚廉
　　四曰石可破也而不可夺坚【性坚】丹可磨【一作靡注亦同】也而不可夺赤坚与赤性之有性也者所受于天也非择取而为之也豪士【一作人豪】之自好者其不可漫以污也亦犹此也【倍百人为豪】昔周之将兴也有士二人处于孤竹曰伯夷叔齐【孤竹国在辽西殷诸侯国也】二人相谓曰吾闻西方有偏伯焉似将有道者今吾奚为处乎此哉二子西行如周至于岐阳则文王已殁矣武王即位观周徳则王使叔旦就胶鬲于次四内【四内地名】而与之盟曰加富三等就官一列为三书同辞血之以牲埋一于四内皆以一归又使保召公就微子开于共头之下【共头水名】而与之盟曰世为长侯守殷常祀相奉桑林宜私孟诸【相犹使也使奉桑林之乐孟诸泽名也为私邑也】为三书同辞血之以牲埋一于共头之下皆以一归伯夷叔齐闻之相视而笑曰譆异乎哉此非吾所谓道也昔者神农氏之有天下也时祀尽敬而不祈福也【时四时祈求也】其于人也忠信尽治而无求焉【无所求于民也】乐正与为正乐治与为治不以人之壊自成也不以人之庳自髙也今周见殷之僻乱也而遽为之正与治【遽疾也】上谋而行货阻丘而保威也【行货谓与胶鬲盟加富三等也阻依保持】割牲而盟以为信因四内与共头以明行梦以説众【宣武王烕殷之梦以喜众民】杀伐以要利以此绍殷是以乱易暴也【绍续】吾闻古之士遭乎治世不避其任【任职也力所能】遭乎乱世不为茍在今天下闇周徳衰矣与其并乎周以漫吾身也【漫污】不若避之以洁吾行二子北行至首阳之下而饿焉人之情莫不有重莫不有轻【莫不有重于天下也莫不有轻义重身也】有所重则欲全之有所轻则以养所重【养所重不污于武王为以全其忠也】伯夷叔齐此二士者皆出身弃生以立其意轻重先定也【伯夷叔齐让国而去轻身重名故曰轻重先定】
　　不侵
　　五曰天下轻于身而士以身为人【轻于身重于义也以身为人者为人杀身】以身为人者如此其重也【淮南记曰左手据天下之图右手刎其喉愚夫不为也今以义为人杀身故曰如此其重也】而人不知以奚道相得【奚何也不知以何道得人乃令之为已死也】贤主必自知士故士尽力竭智直言交争而不辞其患【士为知己者死故尽力竭智何患之辞也】豫让公孙是矣当是时也智伯孟尝君知之矣【智伯知豫让故为之报讐言士为知己者死也孟尝君知公孙故为之不受折于秦也】世之人主得地百里则喜四境皆贺【举国皆贺国中喜可知也】得士则不喜不知相贺不通乎轻重也【不但不知相贺也乃不知贤也故曰不通乎轻重也】汤武千乘也而士皆归之【汤殷受命之王名天乙商主癸之子也武王周文王之子名发】桀纣天子也而士皆去之【桀夏失天下之主帝臯之孙帝发之子纣殷失天下之主太丁之孙帝乙之子也】孔墨布衣之士也【孔子墨翟】万乘之主千乘之君不能与之争士也【万乘天子也千乘诸侯也士不归之而归孔墨故曰不能与之争士也】自此观之尊贵富大不足以来士矣【来犹致也】必自知之然后可【可者可致也】豫让之友谓豫让曰子之行何其惑也子尝事范氏中行氏诸侯尽灭之而子不为报至于智氏而子必为之报何故豫让曰我将告子其故【告语也故事也】范氏中行氏我寒而不我衣我饥而不我食而时使我与千人共其养是众人畜我也夫众人畜我者我亦众人事之至于智氏则不然出则乘我以车入则足我以养众人广朝而必加礼于吾所谓国士畜我也夫国士畜我者我亦国士事之豫让国士也而犹以人之于已也为念【于犹厚也】又况于中人乎孟尝君为从【关东曰从】公孙谓孟尝君曰君不若使人西观秦王意者秦王帝王之主也君恐不得为臣何暇从以难之【言不能成从以难秦也】意者秦王不肖主也君从以难之未晩也【晩后】孟尝君曰善愿因请公往矣公孙敬诺以车十乘之秦秦昭王闻之而欲丑之以辞以观公孙【昭王秦惠王之子武王之弟也丑或作耻耻辱也观公孙云何也】公孙见昭王昭王曰薛之地小大几何公孙对曰百里昭王笑曰寡人之国地数千里犹未敢以有难也今孟尝君之地方百里而因欲以难寡人犹可乎公孙对曰孟尝君好士大王不好士昭王曰孟尝君之好士何如公孙对曰义不臣乎天子不友乎诸侯得意则慙为人君不得意则不肖为人臣如此者三人【有此者三人也】能治可为管商之师【管仲商鞅】説义聴行其能致主霸王如此者五人【有此者五人也】万乘之严主辱其使者退而自刎也必以其血污其衣有如臣者七人【臣公孙自谓也故言有如臣者七人也】昭王笑而谢焉自客胡为若此寡人善孟尝君欲客之必谨谕寡人之意也【谕明】公孙敬诺公孙可谓不侵矣昭王大王也孟尝君千乘也立千乘之义而不可凌【凌侮】可谓士矣【孔子曰使于四方不辱君命可谓士矣此之谓也】
　　序意【一作亷孝】
　　维秦八年嵗在涒滩【八年秦始皇即位八年也嵗在申名涒滩涒大也滩循也万物皆大循其情性也涒滩夸人短舌不能言为涒滩也】秋甲子朔朔之日良人请问十二纪【良人君子也】文信侯曰【吕不韦封洛阳号文信侯】尝得学黄帝之所以诲颛顼矣爰有大圜在上大矩在下【圜天也矩方地也】汝能法之为民父母盖闻古之清世【清平】是法天地凡十二纪者所以纪治乱存亡也所以知夀夭吉凶也上揆之天下验之地中审之人若此则是非可不可无所遁矣天曰顺顺维生地曰固固维寜人曰信信维聴三者咸当无为而行行也者行其理也行数循其理平其私夫私视使目盲私聴使耳聋私虑使心狂三者皆私设精则智无由公【公正也】智不公则福日衰灾日隆【隆盛】以日倪而西望知之【日中而盛跌而衰人之盛衰于此西望日暮也故曰倪而西望之也】赵襄子防于囿中至于梁马却不肯进青□【一作】为参乘襄子曰进视梁下类有人【类象也】青□进视梁下豫让却寝佯为死人叱青□曰去长者吾且有事【言将杀襄子】青□曰少而与乎友子且为大事而我言之是失相与友之道子将贼吾君而我不言之是失为人臣之道如我者惟死为可适【可得死也】乃退而自杀青□非乐死也重失人臣之节恶废交友之道也青□豫让可谓之友也











　　吕氏春秋卷十二
<子部,杂家类,杂学之属,吕氏春秋>
　　钦定四库全书
　　吕氏春秋卷十三
　　汉　髙诱　注
　　有始览第一
　　有始
　　一曰天地有始天防以成地塞以形【始初也天阳也虚而能施故防以生万物地阴也实而能受故塞以成形兆也】天地合和生之大经也【经犹道也】以寒以暑日月昼夜知之【知犹别也】以殊形殊能异宜説之【形能各有所施故说译之也】夫物合而成离而生知合知成知离知生则天地平矣【合和也平成也】平也者皆当察其情处其形【一作平也者皆反其情变其形也】天有九野地有九州土有九山山有九塞泽有九薮【险阻曰塞有水曰泽无水曰薮】风有八等水有六川何谓九野中央曰钧天其星角亢氐【钧平也为四方主故曰钧天角亢氐东方宿韩郑分野】东方曰苍天其星房心尾【东方二月建卯木之中也木色青故曰苍天房心尾东方宿房心宋分野尾箕燕分野】东北曰变天其星箕斗牵牛【东北水之季阴气所尽阳气所始万物向生故曰变天斗牛北方宿箕尾一名析木之津燕之分野斗牛呉越分野】北方曰天其星婺女虚危营室【北方十一月建子水之中也水色黒故曰天也婺女亦越之分野虚危齐分野营室衞分野】西北曰幽天其星东壁奎娄【西北金之季也将即太阴故曰幽天东壁北方宿一名豕韦卫之分野奎娄西方宿一名防娄鲁之分野】西方曰颢天其星胃昴毕【西方八月建酉金之中也金色白故曰颢天昴毕西方宿一名大梁赵之分野】西南曰朱天其星觜嶲参东井【西南火之季九为少阳故曰朱天嶲参西方宿一名实沈晋之分野东井南方宿一名鹑首秦之分野】南方曰炎天其星舆鬼柳七星【南方五月建午火之中也火曰炎上故曰炎天舆鬼南方宿火秦之分野柳七星南方宿一名鹑火周之分野】东南曰阳天其星张翼轸【东南木之季也将即太阳纯干用事故曰阳天张翼北方宿张翼周之分野翼轸一名鹑尾楚之分野】何谓九州河汉之间为豫州周也【河在北汉在南故曰之间】两河之间为冀州晋也【东至清河西至西河】河济之间为兖州卫也【河出其北济经其南】东方为青州齐也泗上为徐州鲁也【泗水名也】东南为州越也南方为荆州楚也西方为雍州秦也北方为幽州燕也何谓九山会稽太山【会稽山在今会稽郡太山在今太山郡是为东岳也】王屋首山太华【王屋在河东垣县东北济水所出也首山在蒲坂之南河曲之中伯夷所隠太华在农华阴县是为西岳也】岐山太行羊肠孟门【岐山在右扶风美阳县西北周家所邑太行在河内野王县北羊肠其山盘纡譬如羊肠】何谓九塞大汾阨荆阮方城【大汾处未闻防阨荆阮方城皆在楚鲁定四年呉伐楚楚左司马请直辕阨以击呉人者也】殽井陉令疵句注居庸【殽在农黾池县西井陉在常山井陉县通太原关令疵处则未闻句注在鴈门居庸在上谷沮阳之东通军都关也】何谓九薮【薮泽也有水曰泽无水曰薮】呉之具区【具区在呉越之间】楚之云梦【云梦在南郡华容】秦之阳华【阳华在鳯翔或曰在华阴西】晋之大陆【魏献子所田犹楚之华容也】梁之圃田【圃田在今河南中牟】宋之孟诸【孟诸在梁国睢阳之东南】齐之海隅【隅犹崖也】赵之钜鹿【广阿泽也】燕之大昭【大昭今太原邬是也】何谓八风东北曰炎风【炎风艮气所生一曰融风】东方曰滔风【震气所生一曰明庶风】东南曰熏风【熏风或作景风巽气所生一曰清明风】南方曰巨风【离气所生一曰凯风诗曰凯风自南】西南曰凄风【坤气所生一曰凉风】西方曰飂风【兊气所生一曰阊阖风】西北曰厉风【干气所生一曰不周风】北方曰寒风【坎气所生一曰广莫风】何谓六川河水赤水辽水黒水江水淮水【河出昆仑东北陬赤水出其东南陬辽水出砥石山自塞北东流直至辽东之西南入海黒水出昆仑西北陬江水出岷山在蜀西徼外淮水出桐柏山在南阳平氏县也】凡四海之内东西二万八千里南北二万六千里【子午为经卯酉为纬四海之内纬长经短】水道八千里受水者亦八千里通谷六名川六百陆注三千小水万数【陆无水水盛内乃注之也】凡四极之内东西五亿有九万七千里南北亦五亿有九万七千里【海东西长南北极内等】极星与天俱游而天枢不移【极星辰星也语曰譬如北辰居其所而众星拱之故曰不移】冬至日行逺道周行四极命为明【逺道外道也故曰周行四极明大明也】夏至日行近道乃参于上当枢之下无昼夜【近道内道也乃参倍于上下曰高也当枢之下分明不寘曜统一也故曰无昼夜】白民之南建木之下日中无影呼而无响盖天地之中也【白民之国在海外极内建木在广都南方众帝所从上下也复在白民之南建木状如牛豕之有皮黄叶若罗也日正中将下日直人下皆无影大相呌呼又无音响人声故谓盖天地中也】天地万物一人之身也此之谓大同【以一人身喻天地万物易曰近取诸身逺取诸物故曰大同也】众耳目鼻口也众五糓寒暑也此之谓众异则万物备也天斟【一作堪注亦同】万物圣人览焉以观其类【天斟输万物圣人总览以知人也】解在乎天地之所以形【天地之利始成形也】雷电之所以生【震气为雷激气为电始生时也】隂阳材物之精【阴阳皆由天地阴阳例万物也】人民禽兽之所安平【人民禽兽动作万物皆由天地阴阳以生各得其所乐故曰之所安平也】
　　名类
　　二曰凡帝王者之将兴也天必先见祥乎下民【祥徴应也】黄帝之时天先见大螾大蝼【蛄蝼螾蚯蚓皆土物】黄帝曰土气胜土气胜故其色尚黄其事则土【则法也法土色尚黄】及禹之时天先见草木秋冬不杀禹曰木气胜木气胜故其色尚青其事则木【法木色青】及汤之时天先见金刃生于水汤曰金气胜金气胜故其色尚白其事则金【法金色白】及文王之时天先见火赤乌衘丹书集于周社文王曰火气胜火气胜故其色尚赤其事则火【法火色赤】代火者必将水天且先见水气胜水气胜故其色尚黒其事则水【法水色黒】水气至而不知数备将徙【一作见】于土天为者时而不助农于下【助犹成也】类固相召气同则合声比则应【应知】鼓宫而宫动鼓角而角动【鼓击也击大宫而小宫应击大角而小角知言类相感也】平地注水水流湿均薪施火火就燥【水流湿者先濡火就燥者先然】山云草莽水云角□旱云烟火雨云水波无不皆类其所生以示人故以龙致雨以形逐影师之所处必生棘楚【军师讨罚以杀罚为首棘楚以战人喜生战地故生其处也】祸福之所自来众人以为命安知其所【自从也凡人以为天命不知其所由也】夫巢覆毁卵则鳯凰不至刳兽食胎则麒麟不来干泽涸渔则龙不往物之从同不可为记子不遮乎亲臣不遮乎君【遮后遏也】君同则来异则去故君虽尊以白为黒臣不能聴【聴从】父虽亲以黒为白子不能从黄帝曰芒昧因天之威【一作道】与元同气【芒芒昧昧广大之貌天之威无不敬也非同气不恊】故曰同气贤于同义同义贤于同力同力贤于同居同居贤于同名帝者同气【同元气也】王者同义【同仁义也】霸者同力【同武力也】勤者同居则薄矣【同居于世】亡者同名则觕矣【同名不仁不义粗恶也】其智弥觕者其所同弥觕其智弥精者其所同弥精【精防妙也】故凡用意不可不精夫精五帝三王之所以成也成齐类同皆有合故尧为善而众善至桀为非而众非来【一本作桀为恶而众恶来】商箴云天防灾布祥并有其职以言祸福人或召之也【职主也召致也】故国乱非独乱也又必召防独乱未必亡也召防则无以存矣【存在也】凡兵之用也用于利用于义攻乱则脆脆则攻者利攻乱则义义则攻者荣荣且利中主犹且为之况于贤主乎故割地宝器卑辞屈服不足以止攻惟治为足【足止人攻】治则为利者不攻矣为名者不伐矣凡人之攻伐也非为利则因为名也名实不得国虽彊大者曷为攻矣解在乎史墨来而辍不袭卫赵简子可谓知动静矣
　　去尤
　　三曰世之聴者多有所尤多有所尤则聴必悖矣所以尤者多故其要必因人所喜与因人所恶东面望者不见西墙南乡视者不覩北方意有所在也人有亡鈇者意其邻之子视其行步窃鈇也顔色窃鈇也言语窃鈇也动作态度无为而不窃鈇也相其谷而得其鈇【一作拑其舌而得其鈇】他日复见其邻之子动作态度无似窃鈇者其邻之子非变也已则变矣变也者无他有所尤也邾之故法为甲裳以帛【以帛缀甲】公息忌【一作忘】谓邾君曰不若以组凡甲之所以为固者以满窍也今窍满矣而任力者半耳且组则不然窍满则尽任力矣邾君以为然曰将何所以得组也公息忌对曰上用之则民为之矣邾君曰善下令令官为甲必以组公息忌知説之行也因令其家皆为组人有伤之者曰公息忌之所以欲用组者其家多为组也邾君不説于是复下令令官为甲无以组【以用】此邾君之有所尤也为甲以组而便公息忌虽多为组何伤也以组不便公息忌虽无组亦何益也为组与不为组不足以累公息忌之説用组之心不可不察也鲁有恶者【恶丑】其父出而见商咄反而告其邻曰商咄不若吾子矣且其子至恶也商咄至美也彼以至美不如至恶尤乎爱也故知美之恶知恶之美然后能知美恶矣庄子曰以瓦□者翔以钩□者战以黄金□者殆其祥一也而有所殆者必外有所重者也外有所重者泄盖内掘鲁人可谓外有重矣解在乎齐人之欲得金也及秦墨者之相妬也皆有所乎尤也老聃则得之矣若植木而立乎独必不合于俗则何可扩矣
　　聴言
　　四曰聴言不可不察不察则善不善不分善不善不分乱莫大焉三代分善不善故王今天下弥衰圣王【一作人】之道废絶世主多盛其欢【一作观】乐大其钟鼔侈其台榭苑囿以夺人财轻用民死以行其忿老弱冻馁夭膌壮狡汔尽穷屈加以死虏攻无辠之国以索地诛不辜之民以永利而欲宗庙之安也社稷之不危也不亦难乎今人曰其氏多货其室培湿守狗死其势可穴也则必非之矣曰某国饥其城郭痹其守具寡可袭而簒之则不非之乃不知类矣周书曰往者不可及来者不可待贤明其世谓之天子故当今之世有能分善不善者其王不难矣善不善本于义不以爱爱利之为道大矣夫流于海者行之旬月见似人者而喜矣及其朞年也见其所尝见物于中国者而喜矣夫去人滋久而思人滋深欤乱世之民其去圣王亦久矣其愿见之日夜无间故贤王秀士之欲忧黔首者不可不务也【务勉也】功先名事先功言先事不知事恶能聴言不知情恶能当言【安能使其言当合于事乎】其与人糓言也其有辩乎其无辩乎【糓善言辩别也】造父始习于大豆蠭门始习于甘蝇【习学也大豆甘蝇盖御射人姓名】御大豆射甘蝇而不徙人以为性者也【专学不徙以得深术】不徙之所以致逺追急也所以除害禁暴也【专学大豆甘蝇之法而不徙之故御得御可以致逺追急射而发中可以除害禁暴也】凡人亦必有所习其心然后能聴説不习其心习之于学问不学而能听説者古今无有也解在乎白圭之非惠子也【白圭周人也惠子惠施仕魏】公孙龙之説燕昭王以偃兵及应空洛之遇也孔穿之议公孙龙翟翦之难惠子之法此四士者之议皆多故矣不可不独论【公孙龙孔穿翟翦皆辩人】
　　谨聴
　　五曰昔者禹一沐而三捉髪一食而三起以礼有道之士通乎已之不足也【欲以问知所不知也故曰通乎已之不足】通乎已之不足则不与物争矣【情欲之物不争】愉易平静以待之使夫自得【一作以】之因然而然之使夫自言【一作宁】之亡国之主反此乃自贤而少人少人则説者持容而不极【极至】聴者自多而不得【自多自贤也】虽有天下何益焉是乃防之昭乱之定败【一作毁】之成危之寕【以防为明以乱为定以毁为成以危为宁也】故殷周以亡比干以死誖而不足以举【殷周以乱而亡比干以忠而死不当乱而乱不可为忠而忠故悖不可胜举】故人主之性【一作任】莫过乎所疑而过于其所不疑【所疑者不敢行故不过也其所不疑者不可而行之故以为过】不过乎所不知而过于其所以知【所不知者不敢施故不为所以知者不可施而必为故曰过于其所以知】故虽不疑虽已知必察之以法揆之以量验之以数【其所不疑其所已知俗主所专用而贤主能以法制行之以度量揆之以数术验之】若此则是非无所失而举措无所过矣【其慎所不疑审所已知故不失过也】夫尧恶得贤天下而试舜舜恶得贤天下而试禹【恶安试用也何以得贤于天下能用舜禹】断之于耳而已矣耳之可以断也反性命之情也【反本】今夫惑者非知反性命之情【惑惑也】其次非知观于五帝三王之所以成也【成成其治】则奚自知其世之不可也奚自知其身之不逮也【奚何也逮及也】太上知之其次知其不知【生自知其上也其次知其不知也】不知则问不能则学周箴曰夫自念斯学徳未暮【暮晚】学贤问三代之所以昌也【学贤知昌盛】不知而自以为知百祸之宗也【宗本也论语曰不知为不知夫不知者而自以为知则反于道百祸归之故曰百祸之宗也】名不徒立功不自成国不虚存必有贤者【惟贤者然后立名成功而存其国也传曰不有君子其能国乎此之谓也】贤者之道牟而难知妙而难见【牟犹大也贤者之道磥落不凡惟义所在非不肖所及故难知也其仁爱物本于中心精妙幽微亦非不肖所及故难见也】故见贤者而不耸则不惕于心不惕于心则知之不深【不深知贤者师法之也】不深知贤者之所言不祥莫大焉【祥善也】主贤世治则贤者在上【位在上】主不肖世乱则贤者在下今周室旣灭而天子已絶【周厉王无道流于彘而灭乱无天子十一年故曰已絶】莫大于无天子无天子则彊者胜弱众者暴寡以兵相残不得休【一作暂】息今之世当之矣【当其时也】故当今之世求有道之士则于四海之内山谷之中僻逺幽闲之所【所处也】若此则幸于得之矣得之则何欲而不得何为而不成【得贤则欲而得为而成也】太公钓于滋泉遭纣之世也故文王得之而文王千乘也纣天子也天子失之而千乘得之知之与不知也【文王知太公贤是以得之纣不知贤是以失之故曰与不知也】知诸众齐民不待知而使不待礼而令【令一作合齐民凡民非一故言诸众】若夫有道之士必礼必知然后其智能可尽【可尽得而用也】解在乎胜书之说周公可谓能聴矣齐桓公之见小臣稷魏文侯之见田子方也皆可谓能礼士矣【能礼士故曰得士商纣不能礼士故失太公以灭亡也】
　　务本
　　六曰尝试观上古记三王之佐其名无不荣者其实无不安者功大也【上古防上世古书也名者爵位名也实者功实也】诗云有晻凄凄兴雨祁祁雨我公田遂及我私【诗小雅大田之三章也晻阴雨也阴阳和时雨祁祁然不暴疾也古者井田十一而税公田在中私田在外民有礼让之心故愿先公田而及私也】三王之佐皆能以公及其私矣俗主之佐其欲名实也与三王之佐同而其名无不辱者其实无不危者无公故也皆患其身不贵于国也而不患其主之不贵于天下也皆患其家之不富也而不患其国之不大也此所以欲荣而愈辱欲安而益【一作愈】危安危荣辱之本在于主主之本在于宗庙宗庙之本在于民民之治乱在于有司【有司于周礼为太宰掌建国之六典以佐王治邦国以治官府以纪万民此之谓也】易曰复自道何其咎吉【干下巽上小畜初九复自道何其咎吉干为天天道转运为干初得其位既天行周匝复始故曰复自道也复自进退又何咎乎动而无咎故吉也】以言本无异则动卒有喜【干动反其本终复始无有异故卒有喜也】今处官则荒乱临财则贪得【欲多】列近则持谏【列位也持谏不公正】将众则罢怯【罢劳也怯无勇】以此厚望于主岂不难哉【厚多】今有人于此修身会计则可【一作不】耻临财物资尽则为已【尽犹畧也无不充仞以为已有】若此而富者非盗则无所取【诗云不稼不穑胡取禾三百亿兮不狩不猎胡瞻尔庭有县特兮故曰非盗则无所取】故荣富非自至也缘功伐也今功伐甚薄而所望厚诬也【以薄获厚为诬也】无伐功而求荣富诈也【以虚取之为诈】诈诬之道君子不由【由用也】人之议多曰上用我则国必无患用已者未必是也而莫若其身自贤【有人于此言用我者则国无患而使用之未必然也使无患莫若自修其身为贤也】而已犹有患用已于国恶得无患乎【犹尚恶安】已所制也释其所制而夺乎其所不制誖【言身者已所自制也释已而不修故曰夺乎所不制乃誖谬之道也】未得治国治官可也【官小政也推此言之若此人者未任为大臣但可小政也】若夫内事亲外交友必可得也茍事亲未孝交友未笃是所未得恶能善之矣故论人无以其所未得而用其所已得可以知其所未得矣【以其孝得于亲则知必忠于君也以其所行能髙仁义知必轻身故可以知其未得也】古之事君者必先服能然后任【服其能堪任也】必反情然后受【反情常内省也受受禄也】主虽过与臣不徒取【过多】大雅曰上帝临汝无贰尔心以言忠臣之行【一作徒】也【大雅大明之十一章也言天临命武王伐纣必克之不敢有疑心喻君命臣齐一专心输力不敢惑志臣之行也】解在郑君之问被瞻之义也【见务大论被瞻知齐国衰乱桓公之薨流虫出户盖不聴管仲临终之言因讽郑君】薄疑应卫嗣君以无重税此二士者皆近知本矣【嗣君平侯之子也秦贬称君薄疑劝嗣君以王者富民故曰无重税也】
　　谕大
　　七曰昔舜欲旗【一作一作褐】古今而不成【旗覆也】旣足以成帝矣禹欲帝而不成既足以正殊俗矣【殊俗异方之俗也】汤欲继禹而不成旣足以服四荒矣【四表之荒服也】武王欲及汤而不成旣足以王道矣五伯欲继三王而不成旣足以为诸侯长矣孔丘墨翟欲行大道于世而不成既足以成显名矣【名圣贤之名】夫大义之不成既有成矣已夏书曰天子之徳【一作惠一作位】广运乃神乃武乃文【逸书也】故务在事事在大【事为】地大则有常祥不庭歧母羣抵【一作怪】夭翟【常祥不庭歧母夭翟皆兽名也】不周山大则有虎豹熊螇蛆【皆兽名不周山在翟】水大则有蛟龙鼋鼍鳣鲔【鱼二千斤为蛟鼋可作羮传曰楚人献鼋于郑灵公不与公子宋鼋羮公子宋怒染指于鼎尝之而出鼍鱼皮可作鼓诗云鼍鼓韸韸鳣鲔皆大鱼长丈余诗云鳣鲔发发】商书曰五世之庙可以观恠【逸书喻山大水大生大物庙者鬼神之所在五世久逺故于其所观魅物之恠异也】万夫之长可以生谋【长大也大故可以成竒谋也】室中之无泽陂也井中之无大鱼也【淮南记曰蠭房不能容鹤卵此之谓也】新林之无长木也【言未久也】凡谋物之成也必由广大众多长久信也季子曰燕雀争善处于一屋之下子母相哺也姁姁焉相乐也自以为安矣灶突决则火上焚栋燕雀顔色不变是何也乃不知祸之将及已也为人臣免于燕雀之智者寡矣夫为人臣者进其爵禄富贵父子兄弟相与比周于一国姁姁焉相乐也以危其社稷其为灶突近也而终不知也其与燕雀之智不异矣故曰天下大乱无有安国一国尽乱无有安家一家皆乱无有安身此之谓也故小之定也必恃大大之安也必恃小小大贵贱交相为恃【一作賛】然后皆得其乐定贱小在于贵大【淮南记曰牛马之气烝生虮虱虮虱气烝不能生牛马小不能生大故曰定贱小在于贵大】解在乎薄疑説卫嗣君以王术【见务大论】杜赫説周昭文君以安天下【杜赫周人杜伯之后昭文君周末世分东西之后君号也説见务大论】及匡章之难惠子以王齐王也【匡章乃孟轲所谓通国称不孝者能王齐王亦大也】










　　吕氏春秋卷十三
　　钦定四库全书
　　吕氏春秋卷十四
　　汉　髙诱　注
　　孝行览第二
　　孝行
　　一曰凡为天下治国家必务本而后末【詹何曰身治而国不治者未之有也故曰必务本】所谓本者非耕耘种殖之谓务其人也【务犹求也】务其人非贫而富之寡而众之【众多也】务其本也务本莫贵于孝【孝为行之本也行于孝者故圣人贵之】人主孝则名章荣下服聴天下誉【誉乐也孔子曰昔者明王之以孝治天下也不敢遗小国之臣而况于公侯伯子男乎故得万国之懽心】人臣孝则事君忠处官亷临难死【孝于亲故能忠于君孝经曰以孝事君则忠此之谓也处官廉孝经曰修身慎行恐辱先也此之谓也临难死君父之难视死如归义重身轻也】士民孝则耕芸疾守战固不罢北【耕芸疾用天之道分地之利衣食足知荣辱故守则坚战必克无退走者】夫孝三皇五帝之本务而万事之纪也【三皇伏羲神农女娲也五帝轩辕帝颛顼帝喾髙辛帝尧陶唐帝舜有虞也纪犹贯也】夫执一术而百善至百邪去天下从者其惟孝也【一术孝术】故论人必先以所亲而后及所防【先本后末先近后逺】必先以所重而后及所轻【所重谓其亲所轻谓他人】今有人于此行于亲重而不简慢于轻防则是笃谨孝道【有人行孝敬于其亲以及人之亲故不敢简慢于轻防者是厚慎孝道之谓也】先王之所以治天下也【先王以孝治天下】故爱其亲不敢恶人敬其亲不敢慢人爱敬尽于事亲光耀加于百姓【加施也】究于四海【究极也】此天子之孝也曾子曰身者父母之遗体也行父母之遗体敢不敬乎【敬畏慎】居处不庄非孝也【庄敬】事君不忠非孝也【忠正也】莅官不敬非孝也【莅临也】朋友不笃非孝也【笃信也】战阵无勇非孝也【子曰孟轲勇于义勇而立义扬名于后世孝之终也】五行不遂灾及乎亲敢不敬乎【遂成】商书曰刑三百罪莫重于不孝【商汤所制法也】曾子曰先王之所以治天下者五贵徳贵贵贵老敬长慈防此五者先王之所以定天下也【定安也】所谓贵徳为其近于圣也所谓贵贵为其近于君也所谓贵老为其近于亲也所谓敬长为其近于兄也所谓慈防为其近于弟也曾子曰父母生之子弗敢杀父母置之子弗敢废【置立】父母全之子弗敢□【□犹毁】故舟而不防道而不径能全支体以守宗庙可谓孝矣【济水载舟不防涉行道不从邪径为近没溺畏险之害故曰能全支体以守宗庙】养有五道修宫室安牀第节饮食养体之道也【节饮食肉虽多不使胜食气修宫室不上漏下湿故曰养体之道也】树五色施五采列文章养目之道也【列别也青与赤谓之文赤与白谓之章以极目观故曰养目之道也】正六律【六律黄钟夷则太蔟姑洗防宾无射】龢五声【五声宫商角徴羽】杂八音养耳之道也【八音八卦之音杂会之以聴耳故曰养耳之道】熟五谷烹六畜龢煎调养口之道也【熟五谷烹刍豢龢快口腹故曰养口之道】龢顔色说言语敬进退养志之道也【和顔色以説父母之志意故曰养志之道】此五者代进而厚用之可谓善养矣【代更更次用之以便亲性可谓为善养亲也】乐正子春下堂而伤足瘳而数月【一作三月下同】不出犹有忧色门人问之曰夫子下堂而伤足瘳而数月不出犹有忧色敢问其故【故事也】乐正子春曰善乎而问之【而汝也】吾闻之曾子曾子闻之仲尼父母全而生之子全而归之不亏其身不损其形可谓孝矣君子无行咫步而忘之余忘孝道是以忧故曰身者非其私有也【私犹独】严亲之遗躬也【躬体】民之本教曰孝【本始】其行孝曰养养可能也敬为难【行敬之难】敬可能也安为难【安宁其亲难】安可能也卒为难【卒终】父母既没敬行其身无遗父母恶名可谓能终矣礼者履此者也【履行】义者宜此者也信者信此者也彊者彊此者也乐自顺【一作慎】此生也刑自逆此作也【能顺行无遗父母恶名故乐生也逆之则刑辟作也】
　　本味
　　二曰求之其本经旬必得求之其末劳而无功【虽久无所得】功名之立由事之本也得贤之化也【得贤人与之共治以立其功名故曰得贤之化也】非贤其孰知乎事化【一作民】故曰其本在得贤有侁氏女子采桑得婴儿于空桑之中【侁读曰莘】献之其君其君令烰人养之【烰犹庖也】察其所以然【察省】曰其母居伊水之上孕【任身为孕】梦有神告之曰臼出水而东走母顾明日视臼出水告其邻东走十里而顾其邑尽为水身因化为空桑【伊尹母化作空桑】故命之曰伊尹此伊尹生【一作出】空桑之故也长而贤汤闻伊尹使人请之有侁氏有侁氏不可伊尹亦欲归汤汤于是请取妇【一作妻】为防有侁氏喜以伊尹为媵送女故贤主之求有道之士无不在以【以用也】为有道之士求贤主无不行也【为媵言必行】相得然后乐【贤主得贤臣贤臣得贤主故曰相得然后乐之】不谋而亲不约而信相为殚智竭力犯危行苦【殚竭皆尽也危难也苦勤也】志懽乐之此功名所以大成也固不独【固必也】士有孤而自恃人主有奋而好独者则名号必废熄【熄灭也】社稷必危殆故黄帝立四面尧舜得伯阳续耳然后成【黄帝使人四面出求贤人得之立以为佐故曰立四面也伯阳续耳皆贤人尧用之以成功也】凡贤人之【一作道】徳有以知之也【知其贤人得而用之】伯牙鼓琴钟子期聴之方鼔琴而志在太山钟子期曰善哉乎鼔琴巍巍乎若太山少选之间而志在流水【少选须臾之间也志在流水进而不解也】钟子期又曰善哉乎鼔琴汤汤乎若流水钟子期死伯牙破琴絶弦终身不复鼓琴以为世无足复为鼔琴者【伯姓牙名或作雅钟氏期名子皆通称悉楚人也少善聴音故曰为世无足为鼔琴也】非独琴若此也贤者亦然【世无贤者亦无所从受礼义法则与共治国也】虽有贤者而无礼以接之贤奚由尽忠犹御之不善骥不自千里也【言不肖者无礼以接贤者贤者何用尽其忠乎若不知御者御骥骥亦不为之从千里也】汤得伊尹祓之于庙爝以爟火衅以牺猳【周礼司爟掌行火之政令火者所以祓除其不祥置火于桔皋烛以照之衅以牲血涂之曰衅爟读曰权衡之权】明日设朝而见之説汤以至味【为汤説美味】汤曰可对而为乎对曰君之国小不足以具之为天子然后可具夫三群之虫【三羣谓水居肉玃草食者也】水居者腥肉玃者臊草食者羶【水居者川禽鱼鼈之属故其臭腥也肉玃者玃拏肉而食之谓鹰雕之属故其臭臊也草食者食草木谓麞鹿之属故其臭羶也】臭恶犹美皆有所以【臭恶犹美若蜀人之作羊腊以臭为美各有所用也】凡味之本水最为始五味三材【五行之数水第一故曰水最为始五味醎苦酸辛甘三材水木火】九沸九变火之为纪【纪犹节也品味待火然后成故曰火为之节】时疾时徐灭腥去臊除羶必以其胜无失其理【用火熟食或炽或微治除臊腥胜去其臭故曰必以其胜也齐和之节得其中适故曰无失其理也】调和之事必以甘酸苦辛醎先后多少其齐甚防皆有自起【齐和分也自从也】鼎中之变精妙微纎口弗能言志弗能喻【鼎中品味分齐纎微故曰不能言也志意揆度不能谕説】若射御之微阴阳之化四时之数【射者望毫毛之近而中艺于逺也御者执辔于手调马口之和而致万里故曰若射御之微也阴阳之化而成万物也四时之数春生夏长秋收冬藏物有异功也】故久而不弊熟而不烂【弊败也烂失饪也论语云失饪不食】甘而不哝【一作壊】酸而不酷醎而不减辛而不烈澹而不薄肥而不【言皆得其中适】肉之美者猩猩之唇貛貛之炙【猩猩兽名也人面狗躯而长尾貛貛鸟名其形未闻貛一作获】隽觾之翠【鸟名也翠厥也形则未闻也】述荡之掔【兽名掔读如棬椀之椀掔者踏也形则未闻】旄象之约【旄旄牛也在西方象象兽也在南方约节也以旄牛之尾象兽之齿以饰物也一曰约美也旄象之肉美贵异味也】流沙之西丹山之南有鳯之丸【丸古字也流沙自流行故曰流沙在炖煌西八百里丹山在南方丹泽之山也二处之表有鳯皇之卵】沃民所食【食鳯卵也沃之国在西方】鱼之美者洞庭之鱄东海之鲕【洞庭江水所经之泽名也鱄鲕鱼名也一云鱼子也】醴水之鱼名曰朱鼈六足有珠百碧【醴水在苍梧环九疑之山其鱼六足有珠如蛟皮也】【一作雚】水之鱼名曰鳐其状若鲤而有翼【雚水在西极若如也翼羽翼也】常从西海夜飞游于东海【鳐从西海至东海乘云气而飞】菜之美者昆仑之苹【昆仑山名在西北其髙九万八千里苹大苹水藻也】夀木之华【夀木昆仑山上木也华实也食其实者不死故曰夀木】指【一作枯】姑之东中容之国有赤木木之叶焉【指姑乃姑余山名也在东南方淮南记曰轶题难于姑余是也赤木木其叶皆可食食之而仙也】余瞀【一作督】之南南极之崖【一作旁】有菜其名曰嘉树其色若碧【余瞀南方山名也有嘉美之菜故曰嘉树食之而虚若碧青色】阳华之芸【阳华乃华阳山名也芸芳菜也在呉越之间】云梦之芹【云梦楚泽芹生水涯】具区之菁【具区泽名呉越之间菁菜名】浸渊之草名曰土英【浸渊深渊也处则未闻华言其美善土英华也】和之美者阳檏之姜招摇之桂【阳檏地名在蜀郡招摇山名在桂阳礼记曰草木之滋姜桂之谓也故曰和之美】越骆之菌鳣鲔之醢【越骆国名菌竹笋也鳣鲔大鱼也以为醢酱无骨曰醢有骨曰臡】大夏之盐宰揭之露其色如玉【大夏泽名或曰山名在西北盐形盐宰揭山名处则未闻】长泽之卵【长泽大泽在西方大鸟之卵卵大如瓮也】饭之美者山之禾不周之粟【饭食也山处则未闻不周山名在西北方昆仑之西北】阳山之穄南海之秬【山南曰阳昆仑之南故曰阳山在南海南方之海穄关西谓之麋冀州谓之坚秬黒黍也】水之美者三危之露【三危西极山名】昆仑之井【井泉】沮江之丘名曰摇水【沮渐洳江旁之泉水】曰山之水髙泉之山其上有涌泉焉冀州之原【皆西方之山泉也冀州在中央水泉东流经于冀州故曰之原原本也】果之美者沙棠之实【沙棠木名也昆仑山有之】常山之北投渊之上有百果焉群帝所食【有覈曰果无覈曰蓏群帝众帝先升遐者】箕山之东青岛之所有甘栌焉【箕山许由所隐也在颍川阳城之西青岛昆仑山之东二处皆有甘栌之果】江浦之橘云梦之柚【浦滨也橘所生也生江北则为枳云梦楚泽出柚】汉上石耳所以致之【汉水名出于嶓东注于江石耳菜名也所以致之致备味也】马之美者青龙之匹遗风之乘【匹乘皆马名周礼七尺以上为龙行迅谓之遗风】非先为天子不可得而具天子不可彊为必先知道【言当顺天命而受之不可以彊取也道谓仁义天下之道】道者止彼在已【彼谓他人】已成而天子成【已成仁义之道而成为天子孟子曰得乎丘民为天子】天子成则至味具【天子贡珍故至味具】故审近所以知逺也成已所以成人也圣王之道要矣岂越越多业哉【要约也越越轻易之貌业事也圣王得仁义约要之道以化天下天下化之岂必越越然轻易多为民之事也】
　　首时【一作胥时】
　　三曰圣人之于事似缓而急【似缓谓无为也急谓成功也】似迟而速以待时【谓若武王会于孟津八百诸侯皆曰纣可伐矣武王曰汝未知天命也还归二年似迟也甲子之日尅纣于牧野故曰待时】王季厯困而死文王苦之【王季歴文王之父也勤劳国事以至薨没故文王哀思苦痛也】有不忘羑里之丑时未可也【纣为无道拘文王于羑里不其丑耻也所以不伐纣者天时之未可也】武王事之夙夜不懈亦不忘玉门之辱【武王继位虽臣事纣不忘文王为纣所拘于羑里之辱文王得归乃筑灵防作玉门相女童钟鼓示不与纣同也武王以此为耻而不忘也】立十二年而成甲子之事【立为天子也甲子之日尅纣牧野故曰成甲子之事】时固不易得【固常也】太公望东夷之士也【太公望河内人也于周丰镐为东故曰东夷之士】欲定一世而无其主【主谓贤君】闻文王贤【文谥也经天纬地曰文】故钓于渭以观之【渭水名近丰镐文王所邑也观视文王之徳能有天下也】伍子胥欲见呉王而不得【呉王王僚也王夷昧之庶长子】客者言之于子光者见之而恶其貌不聴其説而辞之【光恶子胥之顔貌不受其言辞谢之也】客请之王子光子光曰其貌适吾所甚恶也【请问也恶憎也】客以闻伍子胥伍子胥曰此易故也【故事】愿令王子居于堂上重帷而见其衣若手请因説之王子许【言于重帷中见衣若手者为説覇国之説也许诺】伍子胥説之半王子光举帷其手而与之坐【执子胥之手与之俱坐聴其説】説毕王子光大说【子胥説覇术毕子光大説其将必用之也】伍子胥以为有呉国者必王子光也退而耕于野七年王子光代呉王僚为王任子胥子胥乃修法制下贤良选练士习战鬬六年然后大胜楚于栢举【柏举楚南鄙邑】九战九胜追北千里【北走也】昭王出奔随遂有郢【郢楚都传云五战及郢】亲射王宫鞭荆平之坟三百【平王恭王之子弃疾也后改名熊居聴费无忌之谗杀伍子胥父兄故子胥射其宫鞭其坟也】乡之耕非其父之讐也待时也【乡曩者始之呉时耕于呉境待天时须楚之罪熟也】墨者有田鸠欲见秦惠王【田鸠齐人学墨子术惠王孝公之子驷也】留秦三年而弗得见客有言之于楚王者往见楚王楚王説之与将军之节以如秦【如之也】至因见惠王告人曰之秦之道乃之楚乎固有近之而逺逺之而近者【留秦三年不得见惠王近之而逺也从楚来至而得见逺之而近也】时亦然有汤武之贤而无桀纣之时不成【不成其王】有桀纣之时而无汤武之贤亦不成圣人之见时若步之与影不可离【步行日中影乃逐之不可得逺之也人从得时如影之随人亦不可离之也】故有道之士未遇时隐匿分窜勤以待时【分大窜藏勤劳】时至有从布衣而为天子者【舜是也】有从千乘而得天下者【汤武是也】有从卑贱而佐三王者【太公望伊尹傅説是也】有从匹夫而报万乘者【豫让是也赵襄子兼土拓境有兵车万乘豫让为智伯报之襄子髙其义而不杀豫让卒不止终得斩襄子衬身之衣然后就死也】故圣人之所贵唯时也水冻方固【固坚也】后稷不种后稷之种必待春故人虽智而不遇时无功【五种非春不生智者之功非时不成】方叶之茂美终日米之而不知【不知其叶之尽也】秋霜旣下众林皆羸【羸叶尽也】事之难易不在小大务在知时【圣人时行则行时止则止与万物终始也】郑子阳之难猘狗溃之【溃乱也子阳郑相或曰郑君好行严猛人家有猘狗者诛之人畏诛国人皆逐猘狗也】齐高国之难失牛溃之众因之以杀子阳高国【众因之以杀二子逐失牛之乱如逐猘狗之乱也故祸同】当其时狗牛犹可以为人唱而况乎以人为唱乎饥马盈廐嗼然【嗼然无声】未见刍也饥狗盈窖嗼然未见骨也见骨与刍动不可禁【动犹争也】乱世之民嗼然未见贤者也见贤人则往不可止往者非其形心之谓乎齐以东帝困于天下而鲁取徐州【齐湣王僣号于东民不顺之故困于天下是以鲁国畧取徐州也】邯郸以夀陵困于万民而卫取茧氏【夀陵魏邑赵兼有之万民不附是以卫人取其茧氏之邑也】以鲁卫之细而皆得志于大国遇其时也【细小也遇大国之民皆欲之则取之也】故贤主秀士之欲忧黔首者乱世当之矣【当乱世忧而济之者】天不再与时不久留能不两工事在当之【天不再与一姓不再兴时不久留日中则昃者也】
　　义赏
　　四曰春气至则草木产秋气至则草木落产与落或使之非自然也故使之者至物无不为使之者不至物无可为【未春无可为生未秋无可为落】古之人审其所以使故物莫不为用【使之者以其时生则生时落则落故曰莫不为用】赏罚之柄此上之所以使也其所以加者义则忠信亲爱之道彰【彰明也】久彰而愈长民之安之若性此之谓敎成教成则虽有厚赏严威弗能禁【言徳教一成虽复赏罚之使为不忠不信人人自为忠信若性自然不可禁止也】故善教者不以赏罚而教成教成而赏罚弗能禁用赏罚不当亦然【言民为不忠不信亦不能禁】奸伪贼乱贪戾之道兴【兴作也】久兴而不息民之讐之若性【讐用也】戎夷胡貉巴越之民是以虽有厚赏严罚弗能禁【禁止也】郢人之以两版垣也呉起变之而见恶【郢楚都也楚人以两版筑垣呉起衞人也楚以为将变其两版教之用四楚俗习久见怨也公羊传曰文公逆祀去者三人定公顺祀叛者五人此之谓久习也】赏罚易而民安乐【易其邪而施其正民去邪从正故安乐也】氐羗之民其虏也【氐与羗二种夷民言氐羗之民为防贼为人执虏也】不忧其系累而忧其死不焚也【焚烧也】皆成乎邪也【不得天之正气】故赏罚之所加不可不慎且成而贼民【赏罚正而民正赏罚不正而民邪故曰且成而贼民是以君人慎之也】昔晋文公将与楚人战于城濮【城濮楚北境之地名】召咎犯而问曰楚众我寡柰何而可【咎犯狐偃也字子犯文公之舅也因曰咎犯】咎犯对曰臣闻繁礼之君不足于文繁战之君不足于诈【足犹厌也一本作以力战之君不足于力以诈战之君不足于诈诈者谓诡变而用竒也】君亦诈之而已文公以咎犯言告雍季雍季曰竭泽而渔岂不获得而明年无鱼焚薮而田岂不获得而明年无兽【言尽其类】诈伪之道虽今偷【一作】愈可后将无复【不可复作】非长术也文公用咎犯之言【言谋也】而败楚人于城濮【败破也】反而为赏雍季在上【上首也】左右谏曰城濮之功咎犯之谋也君用其言而赏后其身【一作资后其赏】或者不可乎文公曰雍季之言百世之利也咎犯之言一时之务也【务犹事】焉有以一时之务先百世之利者乎孔子闻之曰临难用诈足以却敌反而尊贤足以报徳文公虽不终始足以霸矣赏重则民移之民移之则成焉【移犹归】成乎诈其成毁【虽成必毁】其胜败【虽胜后必毁败】天下胜者众矣而霸者乃五【乃犹裁也】文公处其一知胜之所成也【居五霸之一】胜而不知胜之所成与无胜同【同等也】秦胜于戎而败乎殽【秦缪公破西戎而霸使孟明白乙丙西乞术将师东袭郑郑人知之还晋襄公御之殽大破之获其三帅】楚胜于诸夏而败乎柏举【庄王服郑胜晋于邲故曰胜乎诸夏也及昭王南与呉人战破之柏举此皆不知胜之所成也故曰与无胜同】武王得之矣【得犹知】故一胜而王天下【一胜克纣】众诈盈国不可以为安患非独外也【亦从内发之也】赵襄子出围赏有功者五人髙赦为首【智伯求地于襄子襄子不与智伯率韩魏之君围赵襄子于晋阳三月张孟谈私与韩魏搆谋韩魏反智伯军使赵襄子杀之故曰出围】张孟谈曰晋阳之中赦无大功赏而为首何也襄子曰寡人之国危社稷殆身在忧约之中与寡人交而不失君臣之礼者惟赦【惟独】吾是以先之仲尼闻之曰襄子可谓善赏矣赏一人而天下之为人臣者莫敢失礼【一人谓髙赦】为六军则不可易【易轻】北取代东廹齐令张孟谈逾城濳行与魏桓韩康期而击智伯断其头以为觞【觞酒噐也】遂定三家【韩魏赵也】岂非用赏罚当耶【当正也】
　　长攻
　　五曰凡冶乱存亡安危彊弱必有其遇然后可成各一则不设【遇犹遭也各有一乱不能相治传曰以乱平乱何治之有故不设攻战相攻伐也】故桀纣虽不肖其亡遇汤武也遇汤武天也非桀纣之不肖也汤武虽贤其王遇桀纣也遇桀纣天也非汤武之贤也若桀纣不遇汤武未必亡也桀纣不亡虽不肖辱未至于此【至于此灭亡也】若使汤武不遇桀纣未必王也汤武不王虽贤显未至于此【显荣此天下】故人主有大功不闻不肖【功名揜也】亡国之主不闻贤【乱以揜也】譬之若良农辩土地之宜谨耕耨之事未必收也然而收者必此人也【收田耕耨始也故曰必此人也】始在于遇时雨遇时雨天地也非良农所能为也越国大饥【谷不熟】王恐召范蠡而谋范蠡曰王何患焉今之饥此越之福而呉之祸也夫呉国甚富而财有余王年少智寡材轻好须臾之名不思后患【其王呉王夫差也】王若重币卑辞以请籴于呉则食可得也【王越王勾践也】食得其卒越必有呉而王何患焉【得其籴终必得其国王何忧焉】越王曰善乃使人请食于呉呉王将与之伍子胥进谏曰不可与也夫呉之与越接土邻境道易人通仇讐敌战之国也非呉防越越必防呉若燕秦齐晋山处陆居岂能逾五湖九江越十七阨以有呉哉【逾度也越厯也谓彼险难也】故曰非呉防越越必防呉今将输之粟与之食是长吾讐而养吾仇也财匮而民恐悔无及也不若勿与而攻之固其数也【数术】此昔吾先王之所以霸且夫饥代事也【先王谓阖闾也代更也】犹渊之与阪谁国无有呉王曰不然【呉王夫差】吾闻之义兵不攻服仁者食饥饿今服而攻之非义兵也饥而不食非仁体也不仁不义虽得十越吾不为也遂与之食不出三年而呉亦饥使人请食于越越王弗与乃攻之夫差为擒【夫差呉王也擒为越所获】楚王欲取息与蔡【楚王文王也息蔡二国也】乃先佯善蔡侯而与之谋曰吾欲得息柰何蔡侯曰息夫人吾妻之姨也【蔡侯昭侯也妻之女弟为姨传曰吾姨也此之谓也】吾请为飨息侯与其妻者而与王俱因而【一作以】袭之楚王曰诺于是与蔡侯以飨礼入于息因与俱遂取息旋舎于蔡又取蔡【不劳师徒而得之曰取传曰易也】赵简子病召太子而告之曰我死已葬服衰而上夏屋之山以望【赵简子晋大夫赵景子成之子鞅也太子赵无恤襄子也服衰谓朞年勿复三年也夏屋山代之南山也观望欲令取代也】太子敬诺简子死已葬服衰召大臣而告之曰愿登夏屋以望大臣皆谏曰登夏屋以望是游也服衰以游不可襄子曰此先君之命也寡人弗敢废羣臣敬诺襄子上于夏屋以望代俗【俗土也】其乐甚美于是襄子曰先君必以此教之也及【一作反】归虑所以取代乃先善之代君好色请以其弟姉妻之代君许诺弟姉已往所以善代者乃万故【善好也襄子所好于代者非一事故言万故也】马郡宜马代君以善马奉襄子【传曰冀州之北土马之所生也故谓代为马郡也言代君以马奉襄子也】襄子谒于代君而请觞之马郡尽【谒告也觞飨也襄子告代君而请饮之酒醉而杀之尽取其国也故曰马郡尽也】先令舞者置兵其羽中数百人【羽舞者所执持也置兵其中不欲代君觉之也】先具大金斗代君至酒酣【金斗酒斗也金重大作之可以杀人酣饮酒合乐之时】反斗而击之一成脑涂地【一成一下也首碎故脑涂地也】舞者操兵以鬬尽杀其从者因以代君之车迎其妻其妻遥闻之状磨笄以自刺故赵氏至今有刺笄之证【一作山】与反斗之号此三君者其有所自而得之不备遵理【三君越王勾践楚文王赵襄子自从也遵循也理道也】然而后世称之有功故也有功于此而无其失虽王可也【此三君有功名假令无其阙失虽为王可也】
　　慎人【一作顺人】
　　六曰功名大立天也为是故因不慎其人不可【推之于天不复慎其为人修仁义故曰不可也】夫舜遇尧天也舜耕于歴山陶于河滨钓于雷泽【陶作瓦器】天下说之秀士从之人也夫禹遇舜天也禹周于天下以求贤者事利黔首【事治也黔首民也】水潦川泽之湛滞壅塞可通者禹尽为之人也夫汤遇桀武遇纣天也汤武修身积善为义以忧苦于民人也【苦劳也】舜之耕渔其贤不肖与为天子同【同辞也】其未遇时也以其徒属掘地财取水利【地财五谷水利濯灌】编蒲苇结罘网手足胼胝不居【居止】然后免于冻馁之患【患难也】其遇时也登为天子贤士归之万民誉之丈夫女子振振殷殷无不戴説【振振殷殷众友之盛】舜自为诗曰普天之下莫非王土率土之滨莫非王臣所以见尽有之也尽有之贤非加也【加益也】尽无之贤非损也【损灭】时使然也百里奚之未遇时也亡虢而虏晋【虢当为虞百里奚虞臣也传曰伐虞获其大夫井伯以媵秦缪公姫孟子曰百里奚虞人也晋人以垂棘之璧假道于虞以伐虢宫之竒谏之百里奚知虞公之不可谏也而去之秦此云亡虢误矣子云恨不及其时车载其金】饭牛于秦传鬻以五羊之皮公孙枝得而説之【公孙枝秦大夫子桑】献诸缪公三日请属事焉【献进也请以大夫职事属付百里奚也】缪公曰买之五羊之皮而属事焉无乃天下笑乎公孙枝对曰信贤而任之君之明也让贤而下之臣之忠也【下避也】君为明君臣为忠臣彼信贤境内将服敌国且畏夫谁暇笑哉缪公遂用之谋无不当举必有功非加贤也使百里奚虽贤无得缪公必无此名矣今焉知世之无百里奚哉故人主之欲求士者不可不务愽也孔子穷于陈蔡之间士日不尝食藜羮不糁宰予备矣【备当作惫惫极也论语曰衞灵公问陈于孔子对曰爼豆之事则尝闻之矣军旅之事未之学也明日遂行在陈絶粮从者病莫能兴此之谓也故曰宰予惫矣】孔子弦歌于室顔回择菜于外子路与子贡相与而言曰夫子逐于鲁削迹于卫伐【一作拔】树于宋穷于陈蔡杀夫子者无罪借夫子者不禁【借犹辱也】夫子弦歌鼔舞未尝絶音盖君子之无所丑也若此乎【丑犹耻也】顔囘无以对入以告孔子孔子憱然推琴喟然而叹曰由与赐小人也召吾语之子路与子贡入子贡曰如此者可谓穷矣孔子曰是何言也君子达于道之谓达穷于道之谓穷【论语曰君子亦有穷乎子曰君子固穷小人穷斯滥矣】今丘也拘仁义之道以遭乱世之患其所也何穷之谓【言不穷于道也】故内省而不疚于道临难而不失其徳大寒既至霜雪既降吾是以知松柏之茂也【众木遇霜雪皆凋喻小人遭乱世无以自免松栢喻君子而能茂盛也论语曰嵗寒然后知松柏之后凋此之谓也】昔桓公得之莒文公得之曹越王得之会稽【齐桓公遭无知之乱出奔莒晋文公遇丽姫之谗出过曹越王句践与呉战而败栖于防稽之山卒皆享国克复其耻为霸君故曰得之】陈蔡之阨于丘其幸乎孔子烈然返瑟而【返更也更取瑟而歌】子路抗然执干而舞【干楯也】子贡曰吾不知天之髙也不知地之下也【髙下喻广大也言不能知孔子圣徳之如天地】古之得道者穷亦乐【乐其道也】达亦乐【乐兼善天下也】所乐非穷达也【言乐道也】道得于此则穷达一也【此近喻身也言得道之人不为穷极不为达显故一之也】为寒暑风雨之序矣【寒暑阴阳也阴阳和风雨序也圣人法天地顺阴阳故能不为穷达变其节也】故许由虞乎颍阳【虞乐也颍水之北曰阳轻天下而不屈于尧养志于箕山山在颍水之北故曰乐乎颍阳也】而共伯得乎共首【共国伯爵也弃其国隐于共首山而得其志也不知出何书也】
　　遇合
　　七曰凡遇合也时不合必待合而后行故比翼之鸟死乎木比目之鱼死乎海孔子周流海内再干世主如齐至卫所见八十余君委质为弟子者三千人达徒七十人七十人者万乘之主得一人用可为师不为无人以此游仅至于鲁司防【仅犹裁也孔子有圣徳不见大用裁至于司冦也】此天子之所以时絶也诸侯之所以大乱也【言不知圣人不能用之所以絶所以乱也】乱则愚者之多幸也幸则必不胜其任矣【多幸爱不肖之人而宠用之故不胜其任】任久不胜则幸反为祸其幸大者其祸亦大非祸独及已也故君子不处幸不为茍【处居也不为茍易邀于俗取容説也】必审诸已然后任任然后动【任则处徳动则量力】凡能聴説者必达乎论议者也世主之能识论议者寡所遇恶得不茍【恶安也】凡能聴音者必达于【一作乎】五声【达通也】人之能知五声者寡所善【一作喜】恶得不茍客有以吹见越王者羽角宫徴商不谬【二孔籥也不谬五声无失】越王不善为野音而反善之【野鄙也】説之道亦有如此者也【説贤人而不用言不肖而归之故曰亦有如此者也】人有为人妻者人告其父母曰嫁不必生也【不必生谓终死】衣器之物可外藏之以备不生其父母以为然于是令其女常外藏【藏私财于外也】姑妐知之曰为我妇而有外心【一作异心】不可【一本下有当字】畜因出之【以为盗窃犯七出故出之也】妇之父母以谓为已谋者以为忠终身善之亦不知所以然矣【不知其女之所以见出由此也】宗庙之防天下之失亦由此矣【亦由此不理者故宗庙灭没以失其天下也】故曰遇合也无常说适然也若人之于色也无不知説美者而美者未必遇也故嫫母执乎黄帝【黄帝说之】黄帝曰属女徳而弗忘与女正而弗衰虽恶奚伤【恶丑也奚何也言勑属女以妇徳而不忘失付与女以内正而不衰疏故曰虽丑何伤明説恶也】若人之于滋味无不説甘脆而甘脆未必受也文王嗜菖蒲爼【昌本之爼】孔子闻而服之缩頞而食之三年然后胜之【胜服】人有大臭者其亲戚兄弟妻妾知识无能与居者自苦而居海上【苦伤也】海上人有说其臭者昼夜随之而弗能去【去离也】说亦有若此者陈有恶人焉曰敦洽讐糜雄【一作推】颡广顔色如浃頳【一作沬頳】垂眼【一作髪】临鼻长肘而盭【盭胝也】陈侯见而甚説之外使治其国内使制其身【制陈侯身】楚合诸侯陈侯病不能往使敦洽讐糜往谢焉楚王恠【一作知】其名而先见之客有进状有恶其名言有恶状楚王怒合大夫而告之【合防】曰陈侯不知其不可使是不知也【不知无所知也】知而使之是侮也【侮慢】侮且不智不可不攻也兴师伐陈三月然后防【防灭之也】恶足以骇人言足以防国【讐糜貌恶足以惊人其言足以亡国也】而友之足于陈侯而无上也至于亡而友不衰【友爱敦洽讐糜无有出上者也楚怒而伐之以至于灭而爱之不衰废也】夫不宜遇而遇者则必废【若敦洽讐糜丑恶无徳不宜见遇而反见遇如此者不必久故曰必废也】宜遇而不遇者此国之所以乱世之所以衰也【贤者至道宜一遇明世佐时理物不遇之故国不治所以乱也世不知贤不肖所以衰也】天下之民其苦愁劳务从此生【从此宜遇而不遇也】凡举人之本太上以志其次以事其次以功【举用也志徳也】三者弗能国必残亡羣孽大至身必死殃年得至七十九十犹尚幸【所遇不当而无此三者身必死殃也得至七十九十者乃大幸耳】贤圣之后反而孽民是以贼【一作残】其身岂能独哉【陈舜之苗也故曰贤圣之后也孽病也所遇不当为楚所灭以残其身也并病其民故曰岂能独哉】
　　必已
　　八曰外物不可必故龙逢诛比干戮【龙逢谏桀而桀杀之比干纣之诸父也谏纣纣剖其心视之故曰戮】箕子狂恶来死【箕子纣之庶父也见纣之乱而佯狂也恶来飞廉之子纣谀臣也武王杀之】桀纣亡【杀忠臣故灭亡】人主莫不欲其臣之忠而忠未必信故伍员流乎江【伍子胥谏呉王夫差不欲与越籴夫差未信之不从其言以鸱夷置子胥而投之江也】苌死藏其血三年而为碧【苌周敬王大夫号知天道欲城成周支天之所壊故卫徯知其不得没也及范吉射荀寅叛其君苌与知之周刘氏范氏世为防姻苌事刘文公故周人与范氏晋人让周周为之杀苌不当其罪故血三年而为碧也】亲莫不欲其子之孝而孝未必爱故孝己疑曾子悲【孝己殷王髙宗子也曾参其至孝见疑于其父故为之伤悲也】庄子行【一作过】于山中见木甚美长大枝叶甚茂【庄子名周宋之人也轻天下细万物其术尚虚无著书五十二篇名之曰庄子】伐木者止其旁而弗取问其故曰无所可用庄子曰此以不材得终其天年矣出于山及邑舎故人之家【舎止也故人知旧也】故人喜具酒肉令竪子为杀鴈飨之竖子请曰其一鴈能鸣一鴈不能鸣请奚杀主人之公曰杀其不能鸣者明日弟子问于庄子曰昔者山中之木以不材得终天年主人之鴈以不材死【一作以不能呜死】先生将何以处庄子笑曰周将处于材不材之间材不材之间似之而非也故未免乎累若夫道徳则不然无讶无訾一龙一蛇与时俱化而无肯专为【专一】一上一下以禾为量【禾两三变故以为法也一曰禾中和】而浮防乎万物之祖【祖始】物物而不物于物则胡可得而累【物物而不物言制作喻天地不在万物中故曰不物若制礼者不制于礼也不以物自累之也】此神农黄帝之所法【法则也神农少典之子赤帝也居三皇之中农殖嘉谷而化之号曰神农黄帝轩辕氏也得道而仙言二帝以此为法则者也】若夫万物之情人伦之传则不然【传犹传舍】成则毁大则衰廉则剉【廉利也剉缺伤】尊则亏直则骫【尊髙也传曰髙位疾颠故曰则亏骫曲也直不可久故曰直则骫诗云草木死无不萎此之谓也】合则离爱则隳【隳废也】多智则谋不肖则欺【多智则人谋料之不肖则人欺诈之】胡可得而必牛缺居上地大儒也下之邯郸遇盗于耦沙之中【牛姓也缺其名秦人也秦在西方故称下之邯郸淤沙为耦盖地名也】盗求其槖中之载则与之求其车马则与之求其衣被则与之牛缺出而去盗相谓曰此天下之显人也今辱之如此此必愬我于万乘之主【刼夺其财不以礼以辱愬告也】万乘之主必以国诛我我必不生不若相与追而杀之以灭其迹【迹踪也】于是相与趋之【趋逐】行三十里及而杀之此以知故也【盗知牛缺为贤人故】孟贲过于河先其五船人怒而以楫虓其头【先其伍超越次第也虓暴辱】顾不知其孟贲也中河孟贲瞠目而视船人髪植目裂鬓指【植竖指直】舟中之人尽播入于河【扬动也播散也入犹投也】使船人知其孟贲弗敢直视【直正】涉无先者【无敢先孟贲也】又况于辱之乎此以不知故也【船人不知孟贲为勇士故也】知与不知皆不足恃其惟和调近之犹未可必【近之近无愁难犹未可必也】盖有不辨和调者则和调有不免也宋桓司马有宝珠抵罪出亡【桓司马桓魋抵当也】王使人问珠之所在曰投之池中【春秋鲁哀十四年传曰宋桓魋之有宠欲害公公知之攻桓魋魋出奔卫公则宋景公也春秋时宋未僣称王也此云王使人问珠复妄言者也】于是竭池而求之无得鱼死焉此言祸福之相及也纣为不善于商而祸充天地【充犹大】和调何益【和调善之者也纣不能行之故曰何益也】张毅好恭门闾帷【一作帐】薄聚居众无不趋【过之必趋】舆姻媾小童无不敬以定其身【定安也】不终其夀内热【一作崩】而死【幽通记曰张毅修襮而内逼此之谓也】单豹好术离俗弃尘【一作弃世谓不羣也】不食谷实不衣芮温【不食谷实行气道引也芮絮也】身处山林岩堀以全其生不尽其年而虎食之【幽通记曰单豹治不外调此之谓也】孔子行道而息马逸食人之稼野人取其马子贡请往説之毕辞野人不聴有鄙人始事孔子者曰请往説之因为野人曰子不耕于东海吾不耕于西海也吾马何得不食子之禾其野人大説相谓曰说亦皆如此其辩也独如向之人【独犹孰也向之人谓子贡也】解马而与之説如此其无方也而犹行【方术】外物岂可必哉君子之自行也敬人而不必见敬爱人而不必见爱敬爱人者已也见敬爱者人也君子必在己者不必在人者也必在已无不遇矣



　　吕氏春秋卷十四
<子部,杂家类,杂学之属,吕氏春秋>
　　钦定四库全书
　　吕氏春秋卷十五
　　汉　髙诱　注
　　慎大览第三
　　慎大
　　一曰贤主愈大愈惧愈彊愈恐【愈益】凡大者小邻国也彊者胜其敌也【夫大者侵削邻国使小也彊者彊以克弱故能胜其敌也】胜其敌则多怨小邻国则多患多患多怨国虽彊大恶得不惧恶得不恐【恶安也】故贤主于安思危【安不防危】于达思穷【显不忘约】于得思丧【丧亡也有得有失故思之】周书曰若临深渊若履薄冰以言慎事也【周书周文公所作也若临深渊恐陨坠也如履薄冰恐陷没也故曰以言慎事】桀为无道暴戾顽贪【心不则徳义之经为顽求无厌足为贪】天下颤恐而患之【颤惊也患忧也】言者不同纷纷分分其情难得【纷纷殽乱也分分恐恨也其情难得知也】干辛任威凌轹诸侯以及兆民【干辛桀之防臣也专桀无道之威以致灭亡】贤良郁怨杀彼龙逢以服群防众庶泯泯皆有逺志【龙逢忠而桀杀之故众庶泯泯然乱有逺志离散也】莫敢直言其生若惊【惊或作梦惊乱貌民不敢保其生也】大臣同患弗周而畔【患忧也心惧尽见诛故同忧也不周于义而将背畔也】桀愈自贤矜【一作给】过善非【其所行者非而反善也】主道重塞国人大崩【崩坏散】汤乃惧忧天下之不宁欲令伊尹徃视旷夏恐其不信汤由亲自射伊尹【恐夏不信伊尹故由言而亲自射伊尹示伊尹有罪而亡令夏信之也】伊尹奔夏三年反报于毫【亳汤都】曰桀迷惑于末嬉好彼琬琰【琬当作婉婉顺阿意之人或作婉琰美玉也】不恤其众众志不堪上下相疾民心积怨皆曰上天弗恤夏命其卒【卒卒尽也】汤谓伊尹曰若告我旷夏尽如诗【诗志也】汤与伊尹盟以示必灭夏伊尹又复徃视旷夏聴于末嬉末嬉言曰今昔天子梦西方有日东方有日两日相与鬭西方日胜东方日不胜伊尹以告汤商涸旱【涸枯也】汤犹发师以信伊尹之盟故令师从东方出于国西以进未接刃而桀走逐之至大沙身体离散为天下戮不可正諌虽后悔之将可奈何汤立为天子夏民大説如得慈亲朝不易位农不去畴【畴亩也】商不变肆【安其所也】亲郼如夏【郼读如衣今兖州人谓殷氏皆曰衣言桀民亲殷如夏氏也】此之谓至公此之谓至安此之谓至信尽行伊尹之盟不避旱殃祖伊尹世世享商【祖用伊尹之贤世世字商享之尽商世也】武王胜殷入殷未下轝命封黄帝之后于铸【铸国名】封帝尧之后于黎封帝舜之后于陈下轝命封夏后之后于杞立成汤之后于宋以奉桑林【桑山之林汤所祷也故使奉之】武王乃恐惧太息流涕命周公旦进殷之遗老而问殷之亡故又问众之所説民之所欲殷之遗老对曰欲复盘庚之政【盘庚太甲后十七世祖丁之子殷之中兴王也故欲复行其政也】武王于是复盘庚之政【不违民欲】发巨桥之粟【巨桥纣仓名】赋鹿台之钱以示民无私【鹿台纣钱府赋布也私爱也】出拘救罪分财弃责以振穷困【分财分有与无也责已不责彼也振救也矜寡孤独曰穷无衣食曰困】封比干之墓【以其忠谏而见杀故封崇其墓以章贤也】靖箕子之宫【以箕子避乱佯狂而犇故清浄其宫以异之也】表商容之闾【商容殷之贤人老子师也故表异其闾里】士过者趋车过者下【过商容之里者趋车载者下也】三日之内与谋之士封为诸侯【与谋委质于武王之士封以为诸侯也】诸大夫赏以书社【大夫与谋为国以书社赏之二十五家为社也】庶士施政去赋【施之于政事去其繇赋也】然后旋济河西归报于庙【还济孟津河西归于丰镐报功于文王庙传曰振旅凯入饮至策勲此之谓也】乃税马于华山税牛于桃林【税释也华山在华阴南西岳也桃林秦晋之塞也盖在华阴西长城是也】马弗复乗牛弗服衅皷旗甲兵【杀牲祭以血涂之曰衅皷以进众旗军械也熊虎为旗甲铠兵戈防箭矢也】藏之府库终身不复用此武王之徳也故周明堂外戸不闭示天下不藏也唯不藏也可以守至藏【至徳之藏】武王胜殷得二虏而问焉曰若国有妖乎【若汝妖恠】一虏对曰吾国有妖昼见星而天雨血此吾国之妖也一虏对曰此则妖也虽然非其大者也吾国之妖甚大者子不聴父弟不聴兄君令不行此妖之大者也武王避席再拜之此非贵虏也贵其言也故易曰愬【愬一作逆字读如虩】愬履虎尾终吉【愬愬惧也居之以礼行之以恭恐惧戒慎如履虎尾终必吉也喻二虏见于武王有履虎尾之危以言所知武王拜之是终吉也】赵襄子攻翟胜老人中人使使者来谒之【襄子赵简子之子无恤也使辛穆子伐翟胜之下老人中人城使使者来谒襄子谒告也今卢奴西山中有老人中人城也】襄子方食搏饭有忧色左右曰一朝而两城下此人之所以喜也今君有忧色何襄子曰江河之大也【大长】不过三日【三日则消也】飘风【一作焱风】暴雨日中不须防【易曰日中则仄故曰日中不须防】今赵氏之徳行无所于积【言无积徳积行】一朝而两城下亡其及我乎【传曰知惧如此斯不亡矣】孔子闻之曰赵氏其昌乎【昌盛也】夫忧所以为昌也而喜所以为亡也胜非其难者也持之其难者也【持犹守】贤主以此持胜故其福及后世齐荆吴越皆尝胜矣而卒取亡【一作卒败卒终也】不达乎持胜也唯有道之主能持胜孔子之劲举国门之闗而不肯以力闻【劲彊也孔子以一手捉城门闗显而举之不肯以有力闻于天下】墨子为守攻公输般服而不肯以兵加【公输般在楚楚王使设云梯为攻宋之具墨子闻而徃説之楚王曰公输般天下之巧工也寡人使攻宋之城何为不得墨子曰使公输般攻宋之城臣请为宋守之备公输般九攻之墨子九却之又令公输般守备墨子九下之不肯以善用兵见知于天下也墨子名翟鲁人也著书七十篇以墨道闻之】善持胜者以术彊弱【一本作善持胜者不以彊弱言能以术彊其弱也】
　　权勲
　　二曰利不可两忠不可兼【兼并也】不去小利则大利不得不去小忠则大忠不至【至犹成也】故小利大利之残也【残害也】小忠大忠之贼也圣人去小取大昔荆龚王与晋厉公战于鄢陵荆师败龚王伤【晋大夫吕锜射龚王中其目故曰伤】临战司马子反渴而求饮竖阳谷操黍酒而进之【酒器受三升曰黍】子反叱曰訾退酒也竖阳谷对曰非酒也子反曰亟退却也竖阳谷又曰非酒也子反受而饮之子反之为人也嗜酒甘而不能絶于口以醉【絶止也】战既罢龚王欲复战而谋使召司马子反子反辞以心疾龚王驾而徃视之入幄中【幄帐也】闻酒臭而还曰今日之战不谷亲伤所恃者司马也而司马又若此是忘荆国之社稷而不恤吾众也不谷无与复战矣于是罢师去之斩司马子反以为戮故竖阳谷之进酒也非以醉子反也其心以忠也【忠爱也】而适足以杀之故曰小忠大忠之贼也昔者晋献公使荀息假道于虞以伐虢荀息曰请以垂棘之璧与屈产之乗以赂虞公而求假道焉必可得也【垂棘美璧所出之地因以为名也屈产之乗屈邑所生四马曰乗今河东北屈有骏马者是也】献公曰夫垂棘之璧吾先君之宝也屈产之乗寡人之骏也若受吾币而不吾假道将奈何荀息曰不然彼若不吾假道必不吾【一作敢】受也若受我而假我道是犹取之内府而藏之外府也犹取之内皁而着之外皁也【皁也】君奚患焉【患犹难也】献公许之乃使荀息以屈产之乗为庭实【为虞庭中之实】而加以垂棘之璧以假道于虞而伐虢虞公滥于宝与马而欲许之【滥贪】宫之奇谏曰不可许也虞之与虢也若车之有辅也车依辅辅亦依车虞虢之势是也【车牙也辅颊也车辅相依凭得以近喻也】先人有言曰唇竭而齿寒【竭亡也】夫虢之不亡也恃虞虞之不亡也亦恃虢也若假之道则虢朝亡而虞夕从之矣奈何其假之道也虞公弗聴而假之道荀息伐虢克之还反伐虞又克之荀息操璧牵马而报【报白也】献公喜曰璧则犹是也马齿亦薄长矣故曰小利大利之残也【残害也】中山之国有夙繇者智伯欲攻之而无道也【夙繇国之近晋者也或作仇首智伯晋大夫智襄子瑶也】为铸大钟方车二轨以遗之夙繇之君将斩岸堙谿以迎钟赤章蔓枝谏曰诗云唯则定国我胡则以得是于智伯【赤章蔓枝夙繇之臣也】夫智伯之为人也贪而无信必欲攻我而无道也故为大钟方车二轨以遗君君因斩岸堙谿以迎钟师必随之弗聴有顷諌之君曰大国为懽而子逆之不祥子释之【释置】赤章蔓枝曰为人臣不忠贞罪也忠贞不用逺身可也断毂而行【山中道狭故断车毂而行去】至卫七日而夙繇亡【智伯防之】欲钟之心胜也欲钟之心胜则安夙繇之説塞矣【塞不行也】凡聴説所胜不可不审也故太上先胜【先犹上也】昌国君将五国之兵以攻齐【昌国君乐毅也为燕昭王将伐齐五国谓燕秦韩魏赵也】齐使触子将以迎天下之兵于济上【济水名】齐王欲战使人赴触子耻而訾之曰不战必刬若类掘若垄【刬灭也若汝也垄冡也言不堪敌而战克破燕军必刬灭汝种类平掘汝先人之冡也】触子苦之【苦病】欲齐军之败于是以天下兵战战合击金而却【一作退】之卒北【北走也】天下兵乗之【乗犹胜也】触子因以一乗去莫知其所不闻其声【一作问】达子又帅其余卒【达子齐人也帅将也】以军于秦周无以赏使人请金于齐王【军屯也秦周齐城门名也请金将以赏有功也】齐王怒曰若残竖子之类【残余也竖子谓达子也】恶能给若金【恶安也给与也】与燕人战大败达子死齐王走莒【走奔也莒邑也】燕人逐北入国相与争金于美唐甚多【美唐金藏所在】此贪于小利以失大利者也【小利金也大利国也言湣王贪金不给达子以失国乃大惑者也】
　　下贤
　　三曰有道之士固骄人主人主之不肖者亦骄有道之士日以相骄奚时相得若儒墨之议与齐荆之服矣贤主则不然士虽骄之而已愈礼之士安得不归之士所归天下从之帝帝也者天下之适也【适主也】王也者天下之往也得道之人贵为天子而不骄倨【倨傲也】富有天下而不聘夸【夸诧而自大也】卑为布衣而不瘁摄【瘁病也摄犹屈也】贫无衣食而不忧慑【慑惧也】狠乎其诚自有也【自有有道】觉乎其不疑有以也【诗云何其久也必有以也】桀乎其必不渝移也【桀持也渝变也移易也】循乎其与隂阳化也怱怱乎其心之坚固也【怱怱明貌】空空乎其不为巧故也【空空慤也巧故伪诈】迷乎其志气之逺也【志在江海之上】昬乎其深而不测【测尽也言深不可尽】确乎其节之不痹也就就乎【就就读如由与之与】其不肯自是鹄乎其羞用智虑也【鹄读如浩浩昊天之浩大也】假乎其轻俗诽誉也【皆谓体道之人也】以天为法以徳为行以道为宗【宗以也】与物变化而无所终穷【穷极也】精充天地而不竭【充实竭尽】神覆宇宙而无望【四方上下曰宇以屋喻天地也徃古来今曰宙言其神而包覆之无望无界畔也】莫知其始莫知其终莫知其门莫知其端莫知其源【道不可得知也】其大无外其小无内此之谓至贵【道在大能大故无复有外在小能小故无复有内道所贵之也】士有若此者五帝弗得而友三王弗得而师去其帝王之色则近可【一作于】得之矣【去犹除也除其尊宠盈满之色则近得师友矣】尧不以帝见善绻北面而问焉【善绻有道之士也尧不敢以自尊北面而问焉】尧天子也善绻布衣也何故礼之若此其甚也善绻得道之士也得道之人不可骄也【人轻道重也】尧论其徳行达智而弗若【若如也】故北面而问焉此之谓至公非至公其孰能礼贤【孰谁也】周公旦文王之子也武王之弟也成王之叔父也所朝于穷巷之中瓮牖之下者七十人【瓮牖以破瓮蔽牖言贫陋也】文王造之而未遂【造始也遂成也】武王遂之而未成周公旦抱少主而成之【抱奉】故曰成王不唯以身下士邪齐桓公见小臣稷一日三至弗得见【稷不见之也】从者曰万乗之主见布衣之士一日三至而弗得见亦可以止矣【止休也】桓公曰不然士骜禄爵者固轻其主【骜亦轻也】其主骜霸王者亦轻其士纵夫子骜禄爵吾庸敢骜霸王乎【庸用也】遂见之不可止世多举桓公之内行内行虽不脩霸亦可矣【霸功大亦可以灭内行之阙也】诚行之此论而内行修王犹少【犹尚也】子产相郑【郑大夫子国之子公孙侨也】徃见壶丘子林与其弟子坐必以年是倚其相于门也【年齿也子产壶丘子弟子坐以齿长少相亚不以尊位而上之倚置其相之宠于壶丘之门外不以加于坐也故曰倚其相于门也】夫相万乗之国而能遗之【遗犹全也郑国北迫晋南近楚爵则伯也赋千乗耳而云万乗复妄言也】谋志论行而以心与人相索【索尽也孔子曰子产有君子之道四焉其行已也恭其事上也敬其养民也惠其使民也义推其志行以忠心与人相极尽知其情实一曰索法与人为法则】其唯子产乎【唯独也】故相郑十八年刑三人杀二人桃李之垂于行者莫之援也【援攀也】锥刀之遗于道者莫之举也【举犹取也】魏文侯见段干木立倦而不敢息【倦罢也】反见翟黄踞于堂而与之言【反从干木所还也】翟黄不説【以文侯敬干木而慢已也】文侯曰段干木官之则不肯禄之则不受今女欲官则相位欲禄则上卿既受吾实【实犹爵禄也】又责吾礼无乃难乎故贤主之畜人也不肯受实者其礼之【礼敬也】礼【一作卑】士莫髙乎节欲欲节则令行矣文侯可谓好礼士矣好礼士故南胜荆于连隄东胜齐于长城虏齐侯献诸天子天子赏文侯以上卿【文侯毕公髙之后与周同姓魏桓子之孙始立为侯文谥也】
　　报更
　　四曰国虽小其食足以食天下之贤者其车足以乗天下之贤者其财足以礼天下之贤者与天下之贤者为徒【徒党也】此文王之所以王也【诗云济济多士文王以宁此之谓也】今虽未能王其以为安也不亦易乎【立王功大保安其国差小故曰不亦易】此赵宣孟之所以免也【宣孟晋卿赵盾也履行仁义束脯以食翳桑之饿人以免灵公防甲之难】周昭文君之所以显也【文君周后所分立东周君也賔礼张仪欲与分国张仪胜之于秦秦尊奉之故曰所以显也】孟尝君之所以却荆兵也【孟尝君齐公子田婴之子田文也下士礼贤养客三千人行仁义而彊故荆兵却偃不敢攻之也】古之大立功名与安国免身者其道无他其必此之由也【古立功名安国免身无咎殃者皆以此仁义之道也】堪士不可以骄恣屈【一作有】也【堪乐也乐士当以礼卑谦若魏公子之虚已故不可以骄恣屈而有之也】昔赵宣孟将上之绛见骩桑之下有饿人卧不能起者宣孟止车为之下食蠲而餔之再咽而后能视宣孟问之曰女何为而饿若是对曰臣宦于绛归而粮絶羞行乞而憎自取故至于此【羞于行乞自憎至此也】宣孟与脯一胊拜受而弗敢食也问其故对曰臣有老母将以遗之宣孟曰斯食之吾更与女【斯犹尽也】乃复赐之脯二束与钱百而遂去之处二年晋灵公欲杀宣孟伏士于房中以待之因发酒于宣孟【发犹致也】宣孟知之中饮而出灵公令房中之士疾追而杀之一人追疾先及宣孟之面曰嘻君举【轝车也教宣孟使就车也】吾请为君反死【反还也】宣孟曰而名为谁【而汝也】反走对曰何以名为臣骩桑下之饿人也还鬬而死宣孟遂活此书之所谓徳几无小者也宣孟徳一士犹活其身而况徳万人乎故诗曰赳赳武夫公侯干城【此周南之风兎罝之首章也言其贤可为公侯扞难其城藩也以喻骩桑下之扞赵盾之难也】济济多士文王以宁【文王以多士而赵盾以桑下之人去患也】人主胡可以不务哀士【哀爱也】士其难知唯愽之为可【愽广也】愽则无所遁矣【遁失也】张仪魏氏余子也【大夫庶子为余受氏为长】将西游于秦过东周客有语之于昭文君者曰魏氏人张仪材士也将西游于秦愿君之礼貌之也昭文君见而谓之曰闻客之秦寡人之国小不足以留客虽游然岂必遇哉客或【一作訾訾犹叹也】不遇请为寡人而一归也国虽小请与客共之张仪还走北面再拜【拜昭文君之言也】张仪行【行去也】昭文君送而资之至于秦留有闻惠王説而相之【惠王孝公之子始称王也説张仪而相之】张仪所徳于天下者无若昭文君【徳犹恩也】周千乗也重过万乗也【张仪重之】令秦惠王师之【师昭文君】逢泽之防魏王尝为御韩王为右【秦防诸侯于逢泽魏王为昭文君御韩王为之右也】名号至今不忘此张仪之力也孟尝君前在于薛荆人攻之淳于髠为齐使于荆还反过于薛孟尝君令人礼貌而亲郊送之谓淳于髠曰荆人攻薛夫子弗为忧文无以复待矣【文孟尝名也待待见也】淳于髠曰敬闻命矣至于齐毕报【反命毕也】王曰何见于荆对曰荆甚固【固防以侵兼人】而薛亦不量其力王曰何谓也对曰薛不量其力而为先王立清庙荆固而攻薛薛清庙必危故曰薛不量其力而荆亦甚固齐王知顔色【齐王宣王也威王之子知犹发也】曰嘻先君之庙在焉疾举兵救之由是薛遂全颠蹷之请坐拜之谒虽薄则薄矣【薄轻少也】故善説者陈其势言其方见人之急也若自在危厄之中岂用彊力哉彊力则鄙矣説之不聴也任不独在所説亦在説者
　　顺説
　　五曰善説者若巧士因人之力以自为力因其来而与来因其徃而与徃【与犹助也】不设形象与生与长而言之与响与盛与衰以之所归【归终也】力虽多材虽劲【劲彊也】以制其命顺风而呼声不加疾也【加益也】际髙而望目不加明也所因便也惠盎见宋康成公而谓足声速疾言曰寡人之所説者勇有力而无为仁义者【惠盎者宋人惠施族也康王宋昭公曽孙辟公之子名梫立十一年僣号称王四十五年大为不道故曰宋子不足仁义者也齐湣王伐灭之】客将何以教寡人惠盎对曰臣有道于此【有道于此勇有力者也】使人虽勇刺之不入虽有力击之弗中大王独无意耶【不可入不可中如此者大王独无意欲之耶】王曰善此寡人所欲闻也惠盎曰夫刺之不入击之不中此犹辱也臣有道于此使人虽有勇弗敢刺虽有力不敢击大王独无意耶王曰善此寡人之所欲知也惠盎曰夫不敢刺不敢击非无其志也臣有道于此使人本无其志也【夲无有击刺之志也】大王独无意邪王曰善此寡人之所愿也惠盎曰夫无其志也未有爱利之心也臣有道于此使天下丈夫女子莫不驩然皆欲爱利之此其贤于勇有力也【言以仁义之德使民皆欲爱利之也故贤于勇有力】居四累之上大王独无意邪【四累谓卿大夫士及民四等也君处四分之上故曰四累之上喻尊髙也临下以德则下爱利之矣大王意独无欲之邪】王曰此寡人之所欲得【欲得人爱利也】惠盎对曰孔墨是也【言当为孔丘墨翟之德则得所欲也故曰是也当法则之也】孔丘墨翟无地为君【以德见尊】无官为长【以道见歌】天下丈夫女子莫不延颈举踵而愿安利之【延颈引领也举踵企望之也愿其尊髙安而利也】今大王万乗之主也诚有其志【有孔墨之志】则四境之内皆得其和其贤于孔墨也逺矣【得贤名过于孔墨逺犹多也】宋王无以应【应答也】惠盎趋而出宋王谓左右曰辨矣客之以说服寡人也宋王俗主也而心犹可服因矣【因犹便也】因则贫贱可以胜富贵矣小弱可以制彊大矣【惠盎是也】田賛衣补衣而见荆王【田賛齐人也补衣敝衣也】荆王曰先生之衣何其恶也田賛对曰衣又有恶于此者也荆王曰可得而闻乎对曰甲恶于此【甲铠也此恶衣也】王曰何谓也对曰冬日则寒夏日则暑衣无恶乎甲者賛也贫故衣恶也今大王万乘之主也富贵无敌而好衣民以甲臣弗得也【得犹取也】意者为其义耶甲之事兵之事也刈人之颈刳人之腹隳人之城郭刑人之父子也【隳坏也刑杀也】其名又甚不荣【兵杀人以逆名不得为荣】意者为其实邪苟虑害人人亦必虑害之【不得财实也为财利广出茍谋害人人亦必谋害之传曰晋侯诬人人亦诬之其此之谓也】茍虑危人人亦必虑危之其实人【一作久】则甚不安之【其为事如此甚不得安也】二者臣为大王无取焉【二者害与危臣为大王计无取此二者也】荆王无以应说虽未大行田賛可谓能立其方矣【方道也】若夫偃息之义则未之识也【段干木偃息以安魏田賛辩说以服荆此之偃息故曰未知谁贤之也】管子得于鲁鲁束缚而槛之使役人载而送之齐其讴歌而引【役人皆讴歌而挽其车以送之也】管子恐鲁之止而杀已也欲速至齐因谓役人曰我为汝唱汝为我和其所唱适宜走役人不倦而取道甚速管子可谓能因矣【因役人用势欲走而为唱歌欢之令走也】役人得其所欲已亦得其所欲以此术也【以用此术道也】是用万乗之国其霸犹少桓公则难与往也【往王也言其难与致于王也】
　　不广
　　六曰智者之举事必因时时不可必成【必成犹必得也】其人事则不广【广博也】成亦可不成亦可以其所能托其所不能若舟之与车【舟不能陆车不能浮然更相载故曰以其所能托其所不能也】北方有兽名曰蹶防前而兎后趋则跲走则颠常为蛩蛩距虚取甘草以与之蹶有患害也蛩蛩距虚必负而走此以其所能托其所不能【托寄也】鲍叔管仲召忽三人相善欲相与定齐国以公子纠为必立召忽曰吾三人者于齐国也譬之若鼎之有足去一焉则不成且小白则必不立矣【小白齐桓公名】不若三人佐公子纠也管仲曰不可夫国人恶公子纠之母以及公子纠公子小白无母而国人怜之事未可知不若令一人事公子小白夫有齐国必此二公子也【二公子齐僖公之子襄公之弟也】故令鲍叔傅公子小白管子召忽居公子纠所公子纠外物则固难必【物事也纠在外不可谓必得主故曰固难必】虽然管子之虑近之矣【虑谋也】若是而犹不全也其天邪人事则尽之矣齐攻廪丘赵使孔青将死士而救之与齐人战大败之齐将死得车二千得尸三万以为二京【古者军伐克败于其所获尸合土葬之以为京观故孔青欲以齐尸为二京也】甯越谓孔青曰惜矣不如归尸以内攻之【甯越赵之中牟人也言不如归尸于齐齐人必怨其将使葬送以尽其财是所以内攻之也】越闻之古善战者莎随贲服【莎随犹相守不进不却贲置也服退也】却舍延尸【军行三十里为一舍却舍以缓其尸使齐人得收之彼得尸而财费之】车甲尽于战府库尽于此之谓内攻之【齐人战败尽其车甲府库财所藏也死者以尽之令其贫穷且相怨此所谓内攻之术也】孔青曰敌齐不尸则如何【言与齐为敌不收其尸为京则如何】甯越曰战而不胜其罪一与人出而不与人入其罪二与之尸而弗取其罪三民以此三者怨【一作罪】上上无以使下下无以事上是之谓重攻之甯越可谓知用文武矣用武则以力胜用文则以徳胜文武尽胜何敌之不服【能尽服之】晋文公欲合诸侯咎犯曰不可天下未知君之义也公曰何若咎犯曰天子避叔帯之难出居于郑君奚不纳之以定大义且以树誉【树立也】文公曰吾其能乎咎犯曰事若能成继【一作经】文之业定武之功辟【一作开】土安疆于此乎在矣事若不成补周室之阙勤天子之难【勤忧也】成敎垂名于此乎在矣【成仁义之教勤天子之名以示诸侯于此在矣】君其勿疑文公聴之遂与【一作兴】草中之戎骊土之翟定天子于成周【天子周襄王也避母弟叔帯之难出奔在郑晋文纳之于成周故曰定也成周今雒阳也】于是天子赐之南阳之地【襄王赐之南阳之地在河之北晋之山南故言南阳今河内阳樊温之属是也】遂霸诸侯举事义且利以立大功文公可谓智矣此咎犯之谋也出亡十七年反国四年而霸其聴皆如咎犯者耶管子鲍叔佐齐桓公举事【举犹用也】齐之东鄙人有常致苦者管子死竖刁易牙用国之人常致不苦不知致苦卒为齐国良工泽及子孙知大礼知大礼虽不知国可也【礼国之本君子务本本立而道生故曰不知国可也】
　　贵因
　　七曰三代所宝莫如因因则无敌禹通三江五湖决伊阙沟回陆注之东海因水之力也【回通也】舜一徙成邑再徙成都三徙成国【周礼四井为邑邑方二里也四县为都都方二十二里也邑有封都有成然则邑小都大传曰都城过百雉国之害也成国成千乗之国也】而尧授之禅位因人之心也【授之禅位与之天下也人皆喜之故也因人之心也】汤武以千乗制夏商因民之欲也【传曰众曹所好鲜其不济汤武是也众曹所恶鲜其不败桀纣是也故曰因民之欲也】如秦者立而至有车也【立犹行也车行陆而至也】适越者坐而至有舟也【适之也】秦越逺涂也竫立安坐而至者因其械也【竫正也械器也】武王使人殷【视也】反报岐周曰殷其乱矣武王曰其乱焉至对曰谗慝胜良【谗邪也慝恶也而皆进用之忠良黜逺之故曰胜良也】武王曰尚未也又复徃反报曰其乱加矣武王曰焉至对曰贤者出走矣【谓箕子奔朝鲜】武王曰尚未也又徃反报曰其乱甚矣武王曰焉至对曰百姓不敢诽怨矣【言百姓畏纣无道刑戮之诛皆闭口无诽怨之言】武王曰嘻遽告太公【遽疾】太公对曰谗慝胜良命曰戮【戮暴也】贤者出走命曰崩【崩坏也】百姓不敢诽怨命曰刑胜【传曰厉王虐国人谤王王使卫巫监谤者得而杀之乃不敢言而道路以目刑辟胜也】其乱至矣不可以驾矣【驾加矣】故选车三百虎贲三千朝要甲子之期而纣为禽【朝早朝也与诸侯要期甲子之日也】则武王固知其无与为敌也因其所用何敌之有矣武王至鲔水殷使胶鬲周师武王见之胶鬲曰西伯将何之无欺我也武王曰不子欺将之殷也胶鬲曰朅至【朅何也言以何日来至殷也】武王曰将以甲子至殷郊子以是报矣【报白也】胶鬲行天雨日夜不休【行犹还也不休止降雨天地和同也武王所以克纣也】武王疾行不辍【辍止也】军师皆諌曰卒病请休之【休息也】武王曰吾已令胶鬲以甲子之期报其主矣今甲子不至是令胶鬲不信也胶鬲不信也其主必杀之吾疾行以救胶鬲之死也武王果以甲子至殷郊殷已先陈矣至殷因战大克之此武王之义也人为人之所欲已为人之所恶先陈何益【人谓武王也人之所欲天必从之顺天诛也已谓纣也人之所恶天必坏之所坏不可支故曰先陈何益】适令武王不耕而获【不耕而获不战而克也故孙子曰不战而屈人之兵善之善者也此之谓也】武王入殷闻殷有长者武王徃见之而问殷之所以亡殷长者对曰王欲知之则请以日中为期武王与周公旦明日早要期则弗得也武王恠之周公曰吾已知之矣此君子也取不能其主有以其恶告王不忍为也若夫期而不当言而不信此殷之所以亡也已以此告王矣夫审天者察列星而知四时因也【一本此字下有动作因日光而治万事因也十一字】推厯者视月行而知晦朔因也禹之裸国裸入衣出【一本作入衣出否】因也墨子见荆王锦衣吹笙因也【墨子好俭非乐锦与笙非其所服也而为之因荆王之所欲也】孔子道【一作遵】弥子瑕见厘夫人因也【弥子瑕卫灵公之幸臣也孔子因之欲见灵公夫人南子论语云子见南子子路不悦夫子矢之曰予所不者天厌之天厌之是也此厘夫人未之闻或云为谥谥法小心畏忌曰厘若南子淫佚与宋朝通太子蒯瞆于野野人歌之曰既定尔娄猪盍归我艾貑推此言之不得谥为厘明矣】汤武遭乱世临苦民其义成其功因也故因则功专则拙【因则成故曰功专则败故曰拙】因者无敌【因民之欲遵以义故无与之敌者汤武是也】国虽大民虽众何益【民虽众多不能使之不亡故曰何益桀纣是也】
　　察今
　　八曰上胡不法先王之法非不贤也为其不可得而法【胡何也】先王之法经乎上世而来者也人或益之人或损之胡可得而法虽人弗损益犹若不可得而法东夏之命古今之法言【一作世】异而典殊【东夏东方也命令也】故古之命多不通乎今之言者今之法多不合【一作同】乎古之法者殊俗之民有似于此其所为欲同其所为欲异口惽之命不愉若舟车衣冠滋味声色之不同人以自是反以相诽天下之学者多辩言利辞倒不求其实务以相毁以胜为故【故事】先王之法胡可得而法虽可得犹若不可法凡先王之法有要于时也时不与法俱至法虽今而至犹若不可法故择【一作释】先王之成法而法其所以为法先王之所以为法者何也先王之所以为法者人也而已亦人也故察已则可以知人察今则可以知古古今一也人与我同耳有道之士贵以近知逺以今知古以益所见知所不见故审堂下之阴【阴日夕也】而知日月之行阴阳之变见【一作先】瓶水之冰而知天下之寒鱼鼈之藏也尝一脬肉而知一镬之味一鼎之调【调和也】荆人欲袭宋使人先表澭【一作灌】水澭水暴益【暴卒益长】荆人弗知循表而夜涉溺死者十有余人军惊而坏都舍向其先表之时可导也【导涉也向其施表时水可涉也】今水已变而益多矣荆人尚犹循表而导之此其所以败也今世之主法先王之法也有似于此【似此表澭水而不知其长益也】其时已与先王之法亏矣【亏毁也】而曰此先王之法也而法之以为治岂不悲哉故治国无法则乱守法而弗变则悖悖乱不可以持国世易时移变法宜矣譬之若良医病万变药亦万变病变而药不变向之夀民今为殇子矣【向曩也未成人夭折曰殇子也】故凡举【一作学】事必循法以动【动作也循一作循】变法者因时而化若此论则无过务矣【务犹事也】夫不敢议法者众庶也以死守者有司也因时变法者贤主也是故有天下七十一圣其法皆不同非务相反也时势异也故曰良劒期乎断不期乎镆鎁【镆鎁良劒也取其能断无取于名也故曰不期乎镆鎁】良马期乎千里不期乎骥骜【骜千里马名也王者乗之游骜因曰骥骜也】夫成功名者此先王之千里也楚人有涉江者【涉渡也】其劒自舟中坠于水遽契【一作刻】其舟曰是吾劒之所从坠【遽疾也疾刻舟识之于此下坠劎者也】舟止从其所契者入水求之舟已行矣而劎不行求劎若此不亦惑乎以此故法为其国与此同【为治也与此契舟求劎者同也】时已徙矣而法不徙以此为治岂不难哉有过于江上者见人方引婴儿而欲投之江中婴儿啼人问其故曰此其父善游其父虽善游其子岂遽善游哉此任物亦必悖矣【任用也】荆国之为政有似于此【似此悖也】








　　吕氏春秋卷十五
　　钦定四库全书
　　吕氏春秋卷十六
　　汉　髙诱　注
　　先职览第四
　　先职
　　一曰凡国之亡也有道者必先去古今一也【传曰君子见防而作不俟终日故必先去也孔子曰贤者避世其次避地其次避色其次避言故曰古今一也】地从于城【城不下地不迁】城从于民【民不溃城不坏】民从于贤【亶父处邠狄人攻之杖策而去邑乎岐周邠人襁负而随之故曰民从贤也】故贤主得贤者而民得民得而城得城得而地得夫地得岂必足行其地人説其民哉得其要而已矣【孝经曰非家至而日见之也以徳化耳故曰得其要而已矣】夏太史令终古出其图法执而泣之夏桀迷惑暴乱愈甚太史令终古乃出奔如商汤喜而告诸侯曰夏王无道暴虐百姓穷其父兄耻其功臣轻其贤良弃义聴谗众庶咸怨守法之臣自归于商【知桀之必亡也】殷内史向摰见纣之愈乱迷惑也于是载其图法出亡之周武王大説以告诸侯曰商王大乱沈于酒徳辟逺箕子爰近姑与息【箕子忠臣而疏逺之姑息之臣而与近之】妲己为政赏罚无方【方道】不用法式杀三不辜【剖比干之心析材士之肝刳孕妇而观其胞】民大不服守法之臣出奔周国【周国在丰镐也】晋太史屠黍见晋之乱也见晋公之骄而无徳义也以其图法归周【屠黍晋出公之太史也出公顷公之孙定公之子也史记曰智伯攻出公出公奔齐而道死焉】周威公见而问焉曰天下之国孰先亡【周敬王后五世考烈王封其弟于河南为桓公威公桓公之孙也】对曰晋先亡威公问其故对曰臣比在晋也不敢直言示晋公以天妖日月星辰之行多以不当曰是何能为【不敢直言其乱也但语以日月星辰之行多不当其宿度也而云是无能为也】又示以人事多不义百姓皆郁怨曰是何能伤又示以邻国不服贤良不举曰是何能害如是是不知所以亡也故臣曰晋先亡也居三年晋果亡【屠黍居周三年也】威公又见屠黍而问焉曰孰次之对曰中山次之威公问其故对曰天生民而令有别有别人之义也所异于禽兽麋鹿也君臣上下之所以立也中山之俗以昼为夜以夜继日男女切倚固无休息【切磨倚近也无休息夜淫不足续以昼日】康乐歌谣好悲【康安也安淫酒之乐乐极则继之以悲也】其主弗知恶此亡国之风也【风化也】臣故曰中山次之居二年中山果亡威公又见屠黍而问焉曰孰次之屠黍不对威公固问焉对曰君次之威公乃惧求国之长者得义莳田邑而礼之【二人贤者也】得史驎赵骈以为諌臣【二人直人】去苛令三十九物【物事】以告屠黍对曰其尚终君子之身乎【其尚尚也】曰臣闻之国之兴也天遗之贤人与极言之士【极尽】国之亡也天遗【一作予】之乱人与善谀之士【防謟】威公薨肂九月不得周乃分为二【下棺置地中谓之肂】故有道者之言也不可不重也周鼎着饕餮有首无身食人未【一作来】咽害及其身以言报更也为不善亦然白圭之中山中山之王欲留之白圭固辞乗舆而去又之齐【白圭周人】齐王欲留之仕又辞而去人问其故曰之二国者皆将亡所学有五尽何谓五尽曰莫之必则信尽矣莫之誉则名尽矣莫之爱则亲尽矣行者无粮居者无食则财尽矣不能用人又不能自用则功尽矣国有此五者无辜必亡中山齐皆当此【当此五尽】若使中山之王与齐王闻五尽而更之则必不亡矣【更犹革也】其患不闻虽闻之又不信然则人主之务在乎善聴而已矣夫五割而与赵悉起而距军乎济上未有益也【中山五割地与赵赵卒亡之齐悉起军以距燕人于济上卒破之不能自存故曰未有益也】是弃其所以存而造其所以亡也【保地养民所以存也弃而不修割地与赵弃民于燕不能自卫而众破亡故曰造其所以亡也】
　　观世
　　二曰天下虽有有道之士国犹少千里而有一士比肩也累世而有一圣人继踵也士与圣人之所自来若此其难也而治必待之治奚由至【淮南记曰欲治之君不世出可与治之臣不万一以不万一待不世出何由遇哉故曰治奚由至】虽幸而有未必知也【未必知其为贤也】不知则与无贤同【不知其贤而不用之故不治则与无贤同】此治世之所以短而乱世之所以长也【短少长多也】故王者不四霸者不六亡国相望囚主相及【言不絶也】得士则无此之患【无亡囚之患也】此周之所封四百余【封建】服国八百余今无存者矣虽存皆尝亡矣贤主知其若此也故曰慎一日以终其世【没世为世】譬之若登山登山者处已髙矣左右视尚巍巍焉山在其上贤者之所与处有似于此身已贤矣行已髙矣左右视尚尽贤于已故周公旦曰吾不如者吾不与处累我者也与我齐者吾不与处无益我者也【齐等也等则不能胜已故曰无益我者也】惟贤者必与贤于己者处贤者之可得与处也礼之也主贤世治则贤者在上【上上位也】主不肖世乱则贤者在下今周室既灭天下既废乱莫大于无天子无天子则彊者胜弱众者暴寡以兵相刬【刬灭】不得休息而佞进【佞謟者进而升用也】今之世当之矣【今谓衰周无天子之世故曰当之】故欲求有道之士则于江海之上山谷之中僻逺幽闲之所若此则幸于得之矣太公钓于滋泉遭纣之世也故文王得之文王千乗也纣天子也天子失之而千乗得之知之与不知也【纣不知太公贤故失之也】诸众齐民不待知而使不待礼而令【令之使也】若夫有道之士必礼必知然后其智能可尽也【可尽得而用也】晏子之晋见反裘负刍息于涂者以为君子也【晏子齐大夫晏平仲也】使人问焉曰曷为而至此对曰齐人累之名为越石父【累之累然有罪】晏子曰譆遽解左骖以赎之载而与归至舍弗辞而入越石父怒请絶晏子使人应之曰婴未尝得交【一作友】也今免子于患吾于子犹未邪也越石父曰吾闻君子屈乎不已知者而伸乎已知者吾是以请絶也晏子乃出见之曰向也见客之容而已今也见客之志婴闻察实者不留声【实功实也言欲察人之功实不复留意考其名声也】观行者不讥辞【欲观人之至行不讥刺之以辞】婴可以辞而无弃乎【辞谢也谢不敏而可以弗弃也】越石父曰夫子礼之敢不敬从晏子遂以为客【客敬】俗人有功则徳徳则骄今晏子功免人于阨矣而反屈下之其去俗亦逺矣此令功之道也子列子穷容貌有饥色【子列子御防体道人也著书八篇在庄子前庄子称之也】客有言之于郑子阳者【子阳郑相一曰郑君】曰子列御寇盖有道之士也居君之国而穷君无乃为不好士乎郑子阳令官遗之粟数十秉子列子出见使者再拜而辞使者去子列子入其妻望而拊心曰闻为有道者妻子皆得逸乐今妻子有饥色矣君过而遗先生食先生又弗受也岂非命也哉子列子笑【一作叹】而谓之曰君非自知我也以人之言而遗我粟也至已而罪我也有罪且以人言此吾所以不受也其卒民果作难杀子阳【子阳严猛刑无所赦家人有折弓者果诛因国人逐猘狗之乱而杀子阳也】受人之养而不死其难则不义死其难则死无道也死无道逆也子列子除不义去逆也岂不逺哉且方有饥寒之患矣而犹不茍取先见其化也先见其化而已动逺乎性命之情也【孔子曰贫观其所取此之谓也】
　　知接
　　三曰人之目以照见之也以瞑则与不见同【同一目也】其所以为照所以为异【谓见与不见故曰异】瞑士未尝照故未尝见瞑者目无由接也【接见】无由接而言见【读诬妄之诬亿不详审也】智亦然其所以接智所以接不智同【一同智也】其所能接所不能接异【异谓能与不能】智者其所能接逺也【智者达于明见未萌之前故曰接逺】愚者其所能接近也【愚者蔽于明祸至而不知故曰接近】所能接近而告之以逺化奚由相得无由相得説者虽工不能喻矣【虽子贡辩敏无由何如故曰弗能喻】戎人见暴布者而问之曰何以为之莽莽也【为作也莽莽长大貌也】指麻而示之怒曰孰之壤壤也可以为之莽莽也【壤壤犹养治之莽莽均长貌】故亡国非无智士也非无贤者也【谓虽有贤智之士不能为昬主谋以存将亡之国也】其主无由接故也无由接之患自以为【一作长】智智必不接今不接而自以为智悖【悖惑】若此则国无以存矣主无以安矣智无以接而自知弗智则不闻亡国不闻危君【言人君自知不智则求贤而任之故不闻亡国危君也桀纣所以国亡身灭不自知不智故也】管仲有疾桓公徃问之曰仲父之疾病矣【病困也】将何以教寡人管仲曰齐鄙人有谚曰居者无载行者无埋【谓臣居职有谋计皆当宣之于君无有载藏之于心也行谓即世也亦当输写所知使君行之无有怀藏埋之地中】今臣将有逺行胡可以问【言不足问】桓公曰愿仲父之无让也管仲对曰愿君之逺易牙竖刁常之巫卫公子啓方【逺犹疏也无令相近】公曰易牙烹其子以慊寡人【慊快】犹尚可疑耶管仲对曰人之情非不爱其子也其子之忍又将何有于君【子所爱也而忍杀之何能有爱于君】公又曰竖刁自宫以近寡人【宫害阴为奄人】犹尚可疑耶管仲对曰人之情非不爱其身也其身之忍又将何有于君公又曰常之巫审于死生能去苛病【苛鬼病魂下人病也】犹尚可疑耶管仲对曰死生命也苛病失也【精神失其守魍魉鬼物乗以下人故曰失】君不任其命守其本而恃常之巫彼将以此无不为也【为妖惑也】公又曰卫公子啓方事寡人十五年矣其父死而不敢归哭犹尚可疑耶管仲对曰人之情非不爱其父也其父之忍又将何有于君公曰诺管仲死尽逐之食不甘宫不治苛病起朝不肃居三年公曰仲父不亦过乎孰谓仲父尽之乎【谁谓仲父言尽可用乎】于是皆复召而反明年公有病常之巫从中出曰公将以某日薨易牙竖刁常之巫相与作乱塞宫门筑髙墙不通人矫以公令【令矫公命为不通人之命】有一妇人逾垣入至公所公曰我欲食妇人曰吾无所得公又曰我欲饮妇人曰吾无所得【言无从得饮食与公】公曰何故对曰常之巫从中出曰公将以某日薨易牙竖刁常之巫相与作乱塞宫门筑髙墙不通人故无所得【无使得饮食也】卫公子啓方以书社四十下卫【下降也社二十五家也四十社凡千家以降归于卫】公慨焉叹涕出曰嗟乎圣人之所见岂不逺哉若死者有知我将何面目以见仲父乎衣袂而絶乎夀宫【防冒也袂衣袖也以衣覆面而絶夀宫寝堂也】虫流出于户上盖以杨门之扇【杨门门名扇屏也邪臣争权莫能举丧事六十日而殡虫流出戸不欲人见故掩以杨门之扇也】三月不葬此不卒聴管仲之言【一作败】也桓公非轻难而恶管子也【轻易】无由接见也无由接固却其忠言【接知也却不用】而爱其所尊贵也【爱其所尊所贵谓竖刁易牙常之巫卫公子啓方之属也】
　　悔过
　　四曰穴深寻则人之臂必不能极矣【八尺曰寻】是何也不至故也智亦有所不至所不至説者虽辩为道虽精不能见矣【精防妙也】故箕子穷于商【为纣所困】范蠡流乎江【佐越王勾践灭吴雪防稽之耻功成而还轻舟浮于江而去也】昔秦缪公兴师以袭郑【不鸣钟皷密声曰袭】蹇叔谏曰不可臣闻之袭国邑以车不过百里以人不过三十里【军行三十里一舍】皆以其气之趫与力之盛至是以犯敌能防去之能速【趫壮也故进能防敌去之能疾也】今行数千里又絶诸侯之地以袭国臣不知其可也【絶过也过诸侯之土地逺行袭国必不能以克故曰不知其可也】君其重图之【重深】缪公不聴也蹇叔送师于门外而哭曰师乎见其出而不见其入也蹇叔有子曰申与视【申白乙丙也视孟明视也皆蹇叔子也】与师偕行蹇叔谓其子曰晋若遏师必于殽【殽渑池县西崤塞是也】女死不于南方之岸必于北方之岸为吾尸女之易【识之易也】缪公闻之使人让蹇叔曰寡人兴师未知何如今哭而送之是哭吾师也蹇叔对曰臣不敢哭师也臣老矣有子二人皆与师行比其反也非彼死则臣必死矣是故哭【彼谓其子】师行过周【周今河南城所谓王城也公羊传曰王城者西周襄王时也】王孙满要门而窥之【王孙满周大夫要徼也】曰呜呼是师必有疵【疵病】若无疵吾不复言道矣夫秦非他周室之建国也【周家所封立也】过天子之城宜槖甲束兵左右皆下以为天子礼今初服囘建左不轼而右之【初同也兵服上下无别故曰初服囘建者兵车四乗也左君位也君不载而车右之不轼】超乗者五百乗力则多矣然而寡礼安得无疵【超乗巨踊车上也不下车为天子礼故曰力多而寡礼】师过周而东郑贾人髙奚施将西市于周道遇秦师曰嘻师所从来者逺矣此必袭郑遽使奚施归告乃矫郑伯之命以劳之【擅称君命曰矫】曰寡君固闻大国之将至久矣大国不至寡君与士卒窃为大国忧日无所与焉惟恐士卒罢弊与糗粮匮乏何其久也使人臣犒劳以璧膳以十二牛秦三帅对曰寡君之无使也使其三臣丙也林也视也于东边晋【一作注亦同】之道【视也晋晋国也】过是以迷惑防入【一作以及】大国之地不敢固辞再拜稽首受之三帅乃惧而谋曰我行数千里数絶诸侯之地以袭人未至而人已先知之矣此其备必已盛矣【盛彊】还师去之当是时也晋文公适薨未葬先轸言于襄公【襄公文公之子驩】曰秦师不可不击也臣请击之襄公曰先君薨尸在堂见秦师利而因击之无乃非为人子之道欤先轸曰不吊吾丧不忧吾哀是死吾君而弱其孤也若是而击可大彊【彊霸也一作若是而弗击不可大彊】臣请击之襄公不得已而许之先轸遏秦师于殽而击之大败之获其三帅以归缪公闻之素服庙临【哭也】以説于众曰天不为秦国使寡人不用蹇叔之諌以至于此患此缪公非欲败于殽也智不至也【言但虑袭郑之利不知将有殽之败也故曰智不至也】智至则不信【蹇叔哭其子云晋人遏师必于殽缪公不信】而言不可不信师之不反也从此生【蹇叔言信不可不信也师之不反败殽也谷梁传曰疋马只轮无反者从蹇叔言信生也】故不至之为害大矣【师败帅执故害大也】
　　乐成
　　五曰大智不形大器晚成大音希声禹之决江水也民聚瓦砾事已成功已立为万世利禹之所见者逺也而民莫之知故民不可与虑化举始【始首也】而可以乐成功孔子始用于鲁鲁人鹥诵之曰麛裘而鞞投之无戾鞞而麛裘投之无邮【孔子衣麛裘投弃也邮字与尤同投弃孔子无罪尤也】用三年男子行乎涂右女子行乎涂左财物之遗者民莫之举【举取也】大智之用固难逾也【逾迈也】子产始治郑使田有封洫都鄙有服【封界洫沟也服法服也君子小人各有制】民相与诵之曰我有田畴而子产赋之我有衣冠而子产贮之孰杀子产吾其与之【与犹助也左传曰郑子产作丘赋国人谤之此之谓也】后三年民又诵之曰我有田畴而子产殖之【殖长也】我有子弟而子产诲之【诲教也】子产若死其使谁嗣之【嗣续也】使郑简鲁哀当民之诽訿也而因弗遂用则国必无功矣【言二国人民诽訿仲尼子产也时二君因不复用则二国亦无用贤圣之功】子产孔子必无能矣【若二人不见用则必无所能为也】非徒不能也虽罪施于民可也【言非但不能有为也虽此二人罪罚于民意亦可】今世皆称简公哀公为贤称子产孔子为能此二君者达乎任人也【任用也】舟车之始见也三世然后安之【安习也】夫开善岂易哉【开通也】故聴无事治事治之立也人主贤也【聴无事谓民谤子产孔子无用之为事也乃贤主所以为事也谤之无治也又贤主能聴之故曰聴无事治事治之立也】魏攻中山乐羊将【乐羊为将以伐中山】已得中山还反报文侯【报白也】有贵【一作责】功之色文侯知之命主书曰羣臣賔客所献书者操以进之主书举两箧以进令将军视之书尽难攻中山之事也【难説】将军还走北面再拜曰中山之举非臣之力君之功也当此时也论士殆之日防矣【论士议士也殆危防近】中山之不取也奚宜二箧哉一寸而亡矣【中山之不取谓乐羊不敢取以为已功一方寸之书则亡矣何乃二箧也】文侯贤主也而犹若此又况于中主耶中主之患不能勿为而不可与莫为【夫唯贤主能无为耳中庸之主不能无为故不可与为无为也】凡举无易【一作为】之事气志视聴动作无非是者人臣且孰敢以非是邪疑为哉皆壹于为则无败事矣此汤武之所以大立功于夏商【成汤得夏武王得商故曰立功也】而句践之所以能报其讐也【越王勾践破吴于五湖故曰能报其讐也】以小弱皆壹于为而犹若此又况于以彊大乎【汤武以百里越王臣事吴王夫差为之前马故称小弱】魏襄王与羣臣饮酒酣王为羣臣祝令羣臣皆得志【魏襄王孟子所见梁惠王之子也祝愿也】史起兴而对曰羣臣或贤或不肖贤者得志则可不肖者得志则不可【贤臣得志则忠故曰可也不肖得志则骄骄则乱故曰不可公孙丑曰伊尹放太甲于桐宫太甲贤又反之贤者之为人臣其君不贤则可放欤孟子曰有伊尹之志则可无伊尹之志则簒也】王曰皆如西门豹之为人臣也史起对曰魏氏之行田也以百亩邺独二百亩是田恶也漳水在其旁而西门豹弗知用是其愚也知而弗言是不忠也愚与不忠不可效也魏王无以应之明日召史起而问焉曰漳水犹可以灌邺田乎史起对曰可王曰子何不为寡人为之史起曰臣恐王之不能为也王曰子诚能为寡人为之寡人尽聴子矣【聴从也】史起敬诺言之于王曰臣为之民必大怨臣大者死其次乃借臣臣虽死借愿王之使他人遂之也【遂成也】王曰诺使之为邺令史起因徃为之邺民大怨欲借史起史起不敢出而避之王乃使他人遂为之水已行民大得其利相与歌之曰邺有圣令时为史公决漳水灌邺旁终古斥卤生之稻粱使民知可与不可则无所用矣贤主忠臣不能导愚教陋则名不冠后实不及世矣史起非不知化也以忠于主也魏襄王可谓能决善矣诚能决善众虽諠哗而弗为变功之难立也其必由哅哅邪国之残亡亦犹此也故哅哅之中不可不味也中主以之哅哅也止善贤主以之哅哅也立功【按魏王世家文侯生武侯武侯生恵王恵王生襄王西门豹文侯用为邺令史起亚之不得为四世之君臣也又孟子见梁襄王出语人曰望之而不似人君就之而不见所畏焉何能决善哉此言复谬也】
　　察防
　　六曰使治乱存亡若髙山之与深谿【有水曰涧无水曰谿】若白垩之与黒漆则无所用智虽愚犹可矣且治乱存亡则不然如可知如可不知如可见如可不见故智士贤者相与积心愁虑以求之【积累其仁心思虑其善政以求致治也】犹尚有管叔蔡叔之事与东夷八国不聴之谋【武王防少周公摄政勤心国家以致太平管叔周公兄也蔡叔周公弟也流言作乱东夷八国附从二叔不聴王命周公居摄三年伐奄八国之中最大著作尚书余七国小又先服故不载于经也】故治乱存亡其始若秋毫【喻防细也】察其秋毫则大物不过矣【过失也】鲁国之法鲁人为人臣妾于诸侯有能赎之者取其金于府子贡赎鲁人于诸侯来而让不取其金孔子曰赐失之矣自今以徃鲁人不赎人矣取其金则无损于行【言无所损于徳行也】不取其金则不复赎人矣【淮南记曰子贡让而亡义此之谓也】子路拯溺者其人拜之以牛子路受之孔子曰鲁人必拯溺者矣【淮南记曰子路受而劝徳此之谓也】孔子见之以细观化逺也【见其始知其终故曰观化逺也】楚之边邑曰卑梁其处女与吴之边邑处女桑于境上戏而伤卑梁之处女卑梁人操其伤子以让吴人吴人应之不恭怒杀而去之吴人徃报之尽屠其家卑梁公怒【公卑梁大夫也楚僣称王守邑大夫皆称公若周之单襄公成肃公刘文公也】曰吴人焉敢攻吾邑举兵反攻之【反更也】老弱尽杀之矣吴王夷昧闻之怒使人举兵侵楚之边邑克夷而后去之【夷平】吴楚以此大隆【隆当作格格鬬也】吴公子光又率帅与楚人战于鸡父【公子光夷昧之子也】大败楚人获其帅潘子臣小帷子陈夏齧【潘子臣小惟子楚二大夫也鸡父之战胡沈陈蔡皆佐楚战故吴获之夏姓齧名陈大夫】又反伐郢【又复也郢楚国都也】得荆平王之夫人以归实为鸡父之战凡持国太上知始其次知终其次知中三者不能国必危身必穷【言楚不知始与终又不知中故国危身穷也】孝经曰髙而不危所以长守贵也满而不溢所以长守富也富贵不离其身然后能保其社稷而和其民人楚不能之也郑公子归生率师伐宋【鲁宣三年传曰郑公子归生受命于楚伐宋言受命于楚与晋争盟也】宋华元率师应之大棘【应击也大棘宋邑今陈留襄邑南大棘是也】羊斟御明日将战华元杀羊飨士羊斟不与焉【与及也】明日战怒谓华元曰昨日之事子为制【昨日之事杀羊事也】今日之事我为制【今日之事御事也】遂驱入于郑师宋师败绩华元虏【为郑虏】夫弩机差以米则不发战大机也飨士而忘其御也将以此败而为虏岂不宜哉【传曰羊斟非人也以其私憾败国殄民刑孰大焉此之谓也】故凡战必悉熟偏备知彼知已然后可也【古之良将人遗之单醪输之于川与士卒从下流饮之示不自独周其味也华元羊肉不及羊斟而身见虏故曰凡战必悉熟偏备知彼知已】鲁季氏与郈氏鬬鸡郈氏介其鸡【介甲也作小铠着鸡头也】季氏为之金距【以利铁作鍜距沓其距上】季氏之鸡不胜季平子怒因归郈氏之宫而益其【一作而筑之】宅【平子名意如悼子纯之子也侵郈氏宫以益已宅】郈昭伯怒伤之于昭公【郈氏鲁孝公子惠伯华之后也以字为氏因曰郈氏昭谥也伤犹譛也】曰禘于襄公之庙也舞者二人而已其余尽舞于季氏【禘大祭也襄公昭公之父也礼天子八佾诸侯六佾者四十八人于襄公庙二人余在季氏季氏僣也】季氏之无道无上久矣弗诛必危社稷公怒不审【审详也】乃使郈昭伯将师徒以攻季氏遂入其宫仲孙氏叔孙氏相与谋曰无季氏则吾族也死亡无日矣遂起甲以徃防西北隅以入之三家为一郈昭伯不胜而死昭公惧遂出奔齐卒于干侯【干侯晋邑】鲁昭聴伤而不辩其义【辩别义宜】惧以鲁国不胜季氏而不知仲叔氏之恐而与季氏同患也是不达乎人心也不达乎人心位虽尊何益于安也以鲁国恐不胜一季氏况于三季同恶【同恶昭公】固相助权物若此其过也非独仲叔氏也鲁国皆恐鲁国皆恐则是与一国为敌也其得至干侯而卒犹逺【不毙国内乃至干侯故以为逺也】
　　去宥
　　七曰东方之墨者谢子将西见秦惠王【谢子闗东人也学墨子之道惠王秦孝公之子驷也】惠王问秦之墨者唐姑果唐姑果恐王之亲【一作视】谢子贤于已也对曰谢子东方之辩士也其为人甚险将奋于説以取少主也【奋彊也少主惠王也】王因藏怒以待之谢子至説王王弗聴谢子不説遂辞而行【行去也】凡聴言以求善也所言茍善虽奋于取少主何损所言不善虽不奋于取少主何益不以善为之慤而徒以取少主为之悖【慤诚也】惠王失所以为聴矣用志若是见客虽劳耳目虽弊犹不得所谓也此史定所以得行其邪也【史定秦史】此史定所以得饰鬼以人罪杀不辜羣臣扰乱国防大危也人之老也形益衰【衰肌肤消也】而智益盛【老者见事多所闻广故智益盛】今惠王之老也形与智皆衰耶【皆俱也】荆威王学书于沈尹华昭厘恶之威王好制【威王楚怀王之父也制术数也】有中谢佐制者【为昭厘也】昭厘谓威王曰国人皆曰王乃沈尹华之弟子也【中谢官名也佐王制法制也】王不説因疏沈尹华中谢细人也【细小人也】一言而令威王不闻先王之术文学之士不得进令昭厘得行其私故细人之言不可不察也且数怒人主以为奸人除路奸路以除而恶壅却岂不难哉【除犹开通也故曰而恶壅却岂不难也】夫激矢则逺激水则旱激主则悖悖则无君子矣夫不可激者其唯先有度【度法也】邻父有与人邻者有枯梧树其邻之父言梧树之不善也邻人遽伐之邻父因请而以为薪其人不説曰邻者若此其险也岂可为之邻哉此有所宥也【宥利也又云为也】夫请以为薪与弗请此不可以疑枯梧树之善与不善也齐人有欲得金者清旦被衣冠徃鬻金者之所见人操金攫而夺之吏搏而束缚之问曰人皆在焉子攫人之金何故对吏曰殊不见人徒见金耳此真大有所宥也夫人有所宥者固以昼为昬以白为黒以尧为桀宥之为败亦大矣亡国之主其皆甚有所宥邪故凡人必别宥然后知别宥别能全【一作令】其天矣【天身也】
　　正名
　　八曰名正则治名丧则乱使名丧者淫説也説淫则可不可而然不然是不是而非不非【不可者而可之也不然者而然之也不是者而是之也不非者而非之也故曰淫説也】故君子之説也足以言贤者之实不肖者之充而已矣【充亦实也】足以喻治之所悖乱之所由起而已矣【喻明悖惑】足以知物之情人之所获以生而已矣凡乱者刑名不当也人主虽不肖犹若用贤犹若聴善犹若为可者其患在乎所谓贤从不肖也【从使人从不肖自谓贤】不为善而从【一作徒】邪辟【使人从邪辟自谓善故曰其患】所谓可从悖逆也【可从者乃悖逆之道也】是刑名异充而声实异谓也夫贤不肖善邪辟可悖逆【不肖者贤之邪辟者善之悖逆者可之也】国不乱身不危奚待也【言乱亡立至无所复待也】齐湣王是以知説士而不知所谓士也【湣士齐田常之孙田和立为宣王湣王宣王之子也言知当敬义士不能知其所行徒谓之士也】故尹文问其故【问所以为士之故也】而王无以应此公玉丹之所以见信而卓齿之所以见任也任卓齿而信公玉丹岂非以自讐邪【公玉丹齐臣卓齿楚人亦为湣王讐其毙由任此二人非欲以自毙也然二人卒毙之湣王无道齿杀之而擢其筋悬之于东庙终日以自毙者也】尹文见齐王【尹文齐人作名书一篇在公孙龙前公孙龙称之】齐王谓尹文曰寡人甚好士尹文曰愿闻何谓士王未有以应尹文曰今有人于此事亲则孝事君则忠交友则信居乡则悌有此四行者可谓士乎齐王曰此真所谓士已【一作矣】尹文曰王得若人肯【一作用】以为臣乎王曰所愿而不能得也尹文曰使若人于庙【一作广】朝中深见侮而不鬬王将以为臣乎王曰否大夫见侮而不鬬则是辱也辱则寡人弗以为臣矣尹文曰虽见侮而不鬬未失其四行也未失其四行者是未失其所以为士一矣未失其所以为士一而王以为臣失其所以为士一而王不以为臣则向之所谓士者乃士乎王无以应尹文曰今有人于此将治其国民有非则非之民无非则非之民有罪则罚之民无罪则罚之而恶民之难治可乎王曰不可尹文曰窃观下吏之治齐也方若此也王曰使寡人治信若是则民虽不治寡人弗怨也【虽不可治言不怨也】意者未至然乎尹文曰言之不敢无説请言其説王之令曰杀人者死伤人者刑民有畏王之令深见侮而不敢鬬者是全王之令也而王曰见侮而不敢鬬是辱也夫谓之辱者非此之谓也以为臣不以为臣者罪之也此无罪而王罚之也齐王无以应论皆若此故国残身危走而之谷【谷齐邑也】如卫【如之也】齐湣王周室之孟侯也【孟长也】太公之所以老也桓公尝以此霸矣管仲之辩名实审也【桓公以继絶存亡率义以霸管子辅而成之不以土地之大也今此湣王继篡国之胄僣号不义之人无管子之辅假有之又不能用喻以桓公山头井底不得方之者也】




　　吕氏春秋卷十六
<子部,杂家类,杂学之属,吕氏春秋>
　　钦定四库全书
　　吕氏春秋卷十七
　　汉　髙诱　注
　　审分览第五
　　审分
　　一曰凡人主必审分然后治可以至【主谓君也分谓仁义礼律杀生与夺之分也至者至于治也】奸伪邪辟之涂可以息【息灭也】恶气苛疾无自至【自从也君徳合则祥瑞应故苛疾无从来至也】夫治身与治国一理之术也【身治则国治故曰一理之术也】今以众地者公作则迟有所匿其力也【作为也迟徐也迟用其力而不勤也】分地则速无所匿迟也【分地独也速疾也获稼穑则入已分而有之各自欲得疾成无藏匿无舒迟也】主亦有地臣主同地则臣有所匿其邪矣【邪私也不欲君知故蔽之也】主无所避其累矣【累犹负也谓主不以正临之令臣自欲容私故君无所避其负也】凡为善难任善易奚以知之人与骥俱走则人不胜骥矣居于车上而任骥则骥不胜人矣人主好治人官【一作臣】之事则是与骥俱走也【言君好为人臣之官事是谓与骥俱走无以胜之也】必多所不及矣【言力不赡也好自治人臣之所官事亦如之】夫人主亦有居车无去车【去犹释也去读去就之去】则众善皆尽力竭能矣謟防诐贼巧佞之人无所窜其奸矣【窜犹容也】坚穷亷直【坚刚也】忠敦之士毕竞劝骋骛矣【毕尽】人主之车所以乗物也察乗物之理则四极可有【察明也有之易也】不知乗物而自怙恃夺其智能多其教诏而好自以【诏亦教以用也】若此则百官恫扰【恫动扰乱】少长相越万邪并起权威分移【政在家门】不可以卒不可以教此亡国之风也【风化】王良之所以使马者约审之以控其辔而四马莫敢不尽力【王良晋大夫孙无正邮良也以善御之功死托精于星天文王良策驷是也】有道之主其所以使羣臣者亦有辔其辔何如正名审分是治之辔已故按其实而审其名以求其情聴其言而察其类无使放悖【放纵也悖乱也】夫名多不当其实而事多不当其用者故人主不可以不审名分也不审名分是恶壅而愈塞也【名虚实爵号之名也分杀生与夺之分也传曰唯器与名不可以假人君之所慎也故曰不可不审愈益也不审之而欲治犹恶湿而居下也故曰恶壅而愈塞也】壅塞之任不在臣下在于人主【君明则臣忠臣忠则政无壅塞故曰在于人主】尧舜之臣不独义汤禹之臣不独忠得其数也【御之得其术】桀纣之臣不独鄙幽厉之臣不独辟失其理也【厉王周宣王之父幽王周宣王之子言先幽厉偶文耳杀戮不辜曰厉壅过不达曰幽皆恶谥也】今有人于此求牛则名马求马则名牛所求必不得矣【失其名故不得也】而因用威怒有司必诽怨矣牛马必扰乱矣百官众有司也万物【一作拜】羣牛马也不正其名不分其职而数用刑罚乱莫大焉夫説以智通而实以过【一作遇】悗【以用】誉以髙贤而充以卑下【充实】賛以洁白而随以污徳【以污秽之徳随洁白之踪里谚所谓牛头而卖马脯此理之谓也】任以公法而处以贪枉【与上卖马脯义同】用以勇敢而堙以罢怯【将行罢怯以充勇敢之用故芎穷之似藁本蛇床之类薇芜碧卢之乱美玉非猗顿不能别也闇主之于名实亦不能知也是以赵髙壅蔽二世以鹿为马此之类也】此五者皆以牛为马以马为牛名不正也故名不正则人主忧劳勤苦而官职烦乱悖逆矣国之亡也名之伤也从此生矣白之顾益黒【顾反】求之愈不得者其此义耶【此牛名马之类也】故至治之务在于正名名正则人主不忧劳矣不忧劳则不伤其耳目之主【主犹性也】问而不诏【诏教也好问而行之不自专独为教诏】知而不为【虽知与之不与为名其功也】和而不矜【和则成矣不自矜伐】成而不处【处居也老子曰功成而弗居此之谓也】止者不行行者不止因形而任之不制于物无肯为使【止者不行谓土也行者不止谓水也因形而任之不令土行不令水止也不制物者不为物所制物不能制之也若此人者王公不能屈何肯为人之使令者乎】清静以公【公正】神通乎六合徳耀乎海外【六合四方上下也海外四海之外】意观乎无穷誉流乎无止【流行】此之谓定性于大湫【性命也大湫犹大窦】命之曰无有【无有无形也道无形无形言得道也】故得道忘人乃大得人也夫非其道也【得道澹然得无所思虑故忘人也而人慕之此乃所以大得人也夫非道也亦在其人也不能使人人得之也故曰夫非其道也】知徳忘知乃大得知也夫其非徳也【自知有徳忘人知之而人仰之此乃所以大得知也夫其非徳也亦在其人也不能人人知之也故曰夫其非徳】至知不防静乃明防也夫其不明也【防近也至有徳虽万里人犹知之故曰不防也静安也安处其徳乃所以使人明之也望逺若近故曰静乃明防也夫其不明也亦在其人也明不能使人人见之故曰夫其不明也】大明不小事假乃理事也夫其不假【大明者垂拱无为而化流行不治小事也假摄若周公鲁隠勤理成致之也夫其不假也亦在其人也久假不归恶乃知非故曰夫其不假也】莫人不能全乃备能也夫其不全也【假摄者务济国事事济归之故曰莫人不能全乃备能也夫其不全也亦在其人也周公有流言之谤鲁隠有钟巫之难故曰夫其不全也推其本情但管蔡倾邪不达圣人之防也其大乎子翚有欲太宰之志于是生之也】是故于全乎去能于假乎去事于知乎去防所知者妙矣【妙微也】若此则能顺其天意气得防乎寂寞之宇矣形性得安乎自然之所矣全乎万物而不宰【宰主】泽被天下而莫知其所自姓【自姓始首】虽不备五者其好之者是也【人于此五者虽不能备有但能好慕则防矣】
　　君守
　　二曰得道者必静静者无知知乃无知可以言君道也故曰中欲不出谓之扄外欲不入谓之闭既扄而又闭天之用密有准不以平有绳不以正【准法正直】天之大静既静而又宁可以为天下正【宁安正主】身以盛心心以盛智智乎深藏而实莫得窥乎【窥见】鸿范曰惟天阴隲下民阴之者所以发之也【阴阳升陟也言天覆生下民王者助天举发明之以仁义也】故曰不出于戸而知天下不窥于牖而知天道【因人之知以知之】其出弥逺者其知弥少【不知人而恃以明不能察偏逺故弥少也】故愽闻之人彊识之士□矣【□短】事耳目深思虑之务败矣【败伤】坚白之察无厚之辩外矣【列弃所以为也】不出者所以出之也不为者所以为之也【不出戸庭而知天下与出无异故曰所以出之不为而有所成与为无异故曰所以为之】此之谓以阳召阳以阴召阴【召致】东海之极水至而反【反还】夏热之下化而为寒【寒暑更也】故曰天无形而万物以成【天无所制而物自成】至精无象而万物以化【説与昊天同】大圣无事而千官尽能【官得其人人任其职故尽能也】此乃谓不教之教无言之诏故有以知君之狂也以其言之当也【君狂言臣不敢諌之而自以其言为当也是以知其言之狂】有以知君之惑也以其言之得也【狂言而自得所以知其惑也】君也者以无当为当以无得为得者也当与得不在于君而在于臣【待臣匡正】故善为君者无识其次无事有识则有不备矣【物不可识备识其物则为不备也】有事则有不恢矣【恢亦备也】不备不恢此官之所以疑而邪之所从来也今之为车者数官然后成【轮舆辕轴各自有材故曰数官然后成】夫国岂特为车哉【特但】众智众能之所持也不可以一物一方安车也【方道也】夫一能应万无方而出之务者【一者道也】唯有道者能之鲁鄙人遗宋元王闭【鄙人小人也闭结不解者也】元王号令于国有巧者皆来解闭人莫之能解儿説之弟子请徃解之乃能解其一不能解其一且曰非可解而我不能解也固不可解也问之鲁鄙人鄙人曰然固不可解也我为之而知其不可解也今不为而知其不可解也是巧于我故如儿説之弟子者以不解解之也【言此不可以解也乃能解】郑大师文终日皷瑟而兴再拜其瑟前曰我效于子效于不穷也故若大师文者以其兽者先之所以中之也【徼射其兽走与矢防故中之也】故思虑自心伤也【思虑劳精神而乱于心故自伤也】智差自亡也【差过也用智过差极其情欲以自消亡也】奋能自殃【奋彊也夏桀彊其能以肆无道自取破灭之殃】其有处自狂也故至神逍遥倐忽而不见其容至圣变习移俗而莫知其所从离世别羣而无不同【同和】君民孤寡而不可障壅【孤寡人君之谦称也能自卑谦名誉者不可防障】此则奸邪之情得【得犹知也】而险陂谗慝谄防巧佞之人无由入【无从自入而见用也】凡奸邪险陂之人必有因也何因哉因主之为【因犹顺也】人主好以已为【已所好情所欲则为也】则守职者舍职而阿主之为矣【阿从】阿主之为有过则主无以责之则人主日侵而人臣日得【得其阿主之志也】是宜动者静宜静者动也尊之为卑卑之为尊从此生矣此国之所以衰而敌之所以攻之者也奚仲作车【奚仲黄帝之后任姓也传曰为夏车正封于薛】苍颉作书【苍颉生而知书写仿鸟迹以造文章】后稷作稼【后君稷官也烈山氏子曰柱能植百谷蔬菜以为稷】皋陶作刑【虞书曰臯陶蛮夷猾夏寇贼奸宂女作士师五刑有服】昆吾作陶【昆吾颛顼之后吴囘黎之孙陆终之子已姓也为夏伯制作陶冶埏埴为器】夏鮌作城【鮌禹父也筑作城郭】此六人者所作当矣【当合也合其宜】然而非主【一作至】道者故曰作者忧因者平惟彼君道得命之情故任天下而不彊此之谓全人【全人全徳之人无亏阙也】
　　任数
　　三曰凡官者以治为任以乱为罪今乱而无责则乱愈长矣人主以好暴【一作为】示能【以能暴示众】以好唱自奋【奋彊】人臣以不争持位【孝经云臣不可以不争于君此不争持位非忠臣也】以聴从取容【阿意曲从以自容】是君代有司为有司也【有司大臣也大臣匡君进思尽忠退思补过此聴从取容无有正君者君当自正耳是为代有司为有司】是臣得后随以进其业【后随随后也其业不争取容定业也】君臣不定【君不君臣不臣故不定也】耳虽闻不可以聴【不可以聴五音】目虽见不可以视【不可以视五色】心虽知不可以举【不可举取】势使之也【言其人不忠不正茍取容説志意倾邪故曰势使之也】凡耳之闻也借于静【借假也静无声乃有所闻故借于静】目之见也借于昭【昭明也非明目无所见故借明以见物】心之知也借于理【去物断义非理不决故借于理以决物】君臣易操则上之三官者废矣【三官耳目心不得其正故曰废】亡国之主其耳非不可以闻也其目非不可以见也其心非不可以知也君臣扰乱上下不分别虽闻曷闻虽见曷见虽知曷知【虽知就利避害不知仁义与就利避害之本也去其本而求之于末故曰虽知曷知其闻见之义亦然】驰骋而因耳矣此愚者之所不至也【驰骋田猎也田猎禽兽亡国之主所乐及修其本者弗为也故曰愚者之所不至也】不至则不知不知则不信【言不知其君不信备仁义无欲为可以致治安国之本】无骨者不可令知氷【亡国之主不知去贪暴施仁惠若无骨之虫春生秋死不知冬寒之有氷雪】有土之君能察此言也则灾无由至矣且夫耳目智巧固不足恃惟修其数行其理为可【理道】韩昭厘侯视所以祠庙之牲其豕小【昭厘諡也晋宣子起之后也起生贞子居平阳生康子与赵襄子共灭智伯而分其地生武子都宜阳生景侯处徙阳翟厘侯景侯子也】昭厘侯令官更之【以豕小使官更易大者】官以是豕来也昭厘侯曰是非向者之豕邪官无以对命吏罪之从者曰君王何以知之君曰吾以其耳也【言识其耳】申不害闻之【申不害郑之京人昭厘侯之相】曰何以知其聋以其耳之聴也何以知其盲以其目之明也何以知其狂以其言之当也故曰去聴无以闻则聪去视无以见则明去智无以知则公去三者不任则治三者任则乱【任用也】以此言耳目心智之不足恃也耳目心智其所以知识甚□【□短】其所以闻见甚浅以浅阙博居天下安殊俗治万民其説固不行【博旷固必】十里之间而耳不能闻帷墙之外而目不能见三亩之宫而心不能知其以东至开梧【东极之国】南抚多【南极之国】西服夀靡【西极之国靡亦作麻】北怀儋耳【北极之国】若之何哉故君人者不可不察此言也治乱安危存亡其道固无二也故至智弃智至仁忘仁至徳不徳无言无思静以待时时至而应心暇者胜凡应之理清浄公素而正始卒焉此治纪【一作治乱】无唱有和无先有随古之王者其所为少其所因多因者君术也为者臣道也为则扰矣因则静矣因冬为寒因夏为暑君奚事哉故曰君道无知无为而贤于有知有为则得之矣【贤愈得知】有司请事于齐桓公桓公曰以告仲父有司又请公曰告仲父若是三习者曰一则仲父二则仲父易哉为君【习近习所亲臣也】桓公曰吾未得仲父则难已得仲父之后曷为其不易也桓公得管子事犹大易又况于得道术乎孔子穷乎陈蔡之间藜羮不斟七日不尝粒【无藜羮可斟无粒可食故曰不斟不尝】昼寝顔囘索米得而爨之防熟孔子望见顔囘攫其甑中而食之选间食熟【选间须防】谒孔子而进食孔子佯为不见之孔子起曰今者梦见先君食洁而后馈顔囘对曰不可向者煤室入甑中弃食不祥囘攫而饭之【煤室烟尘之煤也入犹坠也】孔子叹曰所信者目也而目犹不可信所恃者心也而心犹不足恃【目见妄不可信心忆妄不足恃】弟子记之知人固不易矣【记识】故知非难也孔子之所以知人难也
　　勿躬
　　四曰人之意茍善虽不知可以为长【长上】故李子曰非狗则不得兎兎化而狗则不为兎人君而好为人官有似于此【作君而好治人官职似兎化而为狗也】其臣蔽之人时禁之【人时有止之者】君自蔽则莫之敢禁夫自为人官自蔽之精者也【精甚】防篲日用而不藏于箧【防篲贱物也日用扫除故不藏于箧喻人君好治人臣之职与防篲何异】故用则衰动则暗作则倦【君用思臣职则志衰也举动作臣安社稷利民之事未必能独当是自见闇也代臣作趋走力役之事则心倦】衰暗倦三者非君道也大桡作甲子黔如作虏首【虏一作虑】容成作厯羲和作占日尚仪作占月后益作占嵗胡曹作衣夷羿作弓祝融作市仪狄作酒髙元作室虞姁作舟伯益作井赤冀作臼乗雅【一作持】作驾寒哀作御王冰作服牛史皇作图巫彭作医巫咸作筮【着筮】此二十官者圣人之所以治天下也圣王不能二十官之事然而使二十官尽其巧毕其能圣王在上故也【圣王在上官使人人任其事也故尽毕其巧能也】圣王之所不能也所以能之也【用其人得其任故所以能】所不知也所以知之也【老子曰不知乃知之此之谓】养其神修其徳而化矣【无所思虑劳神是养神也无状而能化化育万物谓也】岂必劳形愁弊耳目哉是故圣王之徳融乎若月之始出极烛六合【极北极天太阴也月能烛之】而无所穷屈昭乎若日之光变化万物而无所不行神合乎太一生无所屈而意不可障【太通也神与通合生道乃无诎厌志意通达不可障塞】精通乎鬼神深微妙而莫见其形今日南面百邪自正而天下皆反其情【南面当阳而治谓之天子也反本】黔首毕乐其志安育其性而莫为不成【莫无】故善为君者矜服性命之情而百官已治矣黔首已亲矣名号已章矣【章明也】管子复于桓公【复白】曰垦田大邑辟土艺粟尽地力之利臣不若甯遫请置以为大田【甯遫甯戚】登降辞让进退闲习臣不若隰朋请置以为大行【大行官名也周礼大行人掌大賔客之礼以亲诸侯】蚤入晏出犯君顔色进諌必忠不辟死亡不重贵富臣不如东郭牙请置以为大諌臣【楚有箴尹之官亦諌臣】平原广城车不结轨士不旋踵【结交也车两轮间曰轨】鼓之三军之士视死如归臣不若王子城父请置以为大司马【司马主武之官也周礼大司马之职掌建国之九法防佐王平邦国也】决狱折中不杀不辜不诬无罪臣不若章请置以为大理【大理治狱官】君若欲治国彊兵则五子者足矣君欲霸王则夷吾在此桓公曰善令五子皆任其事以受令于管子【受管子之令】十年九合诸侯一匡天下皆夷吾与五子之能也管子人臣也不任已之不能而以尽五子之能况于人主乎人主知能不能之可以君民也则幽诡愚险之言无不职矣百官有司之事毕力竭智矣五帝三皇之君民也下固不过毕力竭智也夫君人而知无恃其能勇力诚信则近之矣凡君也者处平静任徳化以聴其要若此则形性弥赢而耳目愈精百官慎【一作顺】职而莫敢愉綖【愉解綖缓】人事其事以充其名【上事治也】名实相保之谓知道
　　知度
　　五曰明君者非徧见万物也明于人主之所执也有术之主者非一自行之也知百官之要也知百官之要故事省而国治也明于人主之所执故权専而奸止奸止则説者不来而情谕矣情者不饰【饰虚】而事实见矣此谓之至治至治之世其民不好空言虚辞不好淫学流説【不学正道为淫学邪説谓之流説】贤不肖各反其质【反本质正】其行情不雕其素【素朴也本性纯朴不雕饰之以为华藻也】厚纯朴以事其上若此则工拙愚智勇惧可得以故易官易官则各当其任矣故有职者安其职不聴其议【有乱众干度之议者不聴之】无职者责其实以验其辞【验功】此二者审则无用之言不入于朝矣君服性命之情去爱恶之心【爱恶好憎】用虚无为本【虚无无所爱恶也无所爱恶则公正治之本也】以聴有用之言谓之朝【有用之言谓忠正有益于国者】凡朝也者相与召理义也【召致】相与植法则也【植立】上服性命之情则理义之士至矣法则之用植矣枉辟邪挠之人退矣【挠曲】贪得伪诈之曹逺矣【曹众】故治天下之要存乎除奸除奸之要存乎治官治官之要存乎治道治道之要存乎知性命【知性命则不珍难得之物不为无益之事唯道是从利民而已】故子华子曰厚而不博敬守一事【子华子体道人也一事正事】正性是喜羣众不周而务成一能【一能専一之能言公正】尽能既成四夷乃平【平和】唯彼天符不周而周【忠信为周】此神农之所以长而尧舜之所以章也【长犹盛也章着明也以用也】人主自智而愚人自巧而拙人【自智谓人愚自巧谓人拙诗云惟彼不顺自独俾臧自有肺肠俾民卒狂愚拙者此之谓也】若此则愚拙者请矣【君自谓智而巧故愚拙者从之请也】巧智者诏矣【诏教】诏多则请者愈多矣【聴益乱】请者愈多且无不请也主虽巧智未无不知也【未能尽无所不知也】以未无不知应无不请其道固穷【固必】为人主而数穷于其下将何以君人乎穷而不知其穷其患又将反以自多【反更多大】是之谓重塞之主无存国矣故有道之主因而不为【因循旧法不改为】责而不诏【责臣成功不妄以偏见教诏】去想去意静虚以待不伐之言不夺之事督名审实官使自司以不知为道以奈何为实【道尚不知不知乃知也以不知为贵因循长养不戾自然之性故以不可奈何为实也实一作贵】尧曰若何而为及日月之所烛【烛照】舜曰若何而服四荒之外【荒裔逺也】禹曰若何而治青北化九阳奇怪之所际【皆四夷之逺国际主也】赵襄子之时以任登为中牟令上计言于襄子曰中牟有士曰胆胥已请见之襄子见而以为中大夫【以用也】相国曰意者君耳而未之目耶为中大夫若此其见也非晋国之故【故法】襄子曰吾举登也已耳而目之矣登所举吾又耳而目之矣【谓耳任登之名目任登之实登之所举岂复假耳目哉】是耳目人终无已也遂不复问而以为中大夫襄子何为任人则贤者毕力【毕尽也】人主之患必在任人而不能用之用之而与不知者议之也絶江者托于船致逺者托于骥霸王者托于贤伊尹吕尚管夷吾百里奚此霸王者之船骥也释父兄与子弟非疏之也【言其父兄子弟不肖不能为霸王之船骥故释之非茍逺也】任庖人钓者与仇人仆虏非阿之也持社稷立功名之道不得不然也【庖人即伊尹钓者即吕尚仇人管夷吾仆虏即百里奚之辈非阿之取其可以为社稷功名之道】犹大匠之为宫室也量小大而知材木矣訾功丈【一作力】而知人数矣【訾相也相功力丈尺而知用人数多少也】故小臣吕尚聴而天下知殷周之王也【殷之尽周之兴】管夷吾百里奚聴【一作任】而天下知齐秦之霸也岂特骥逺哉夫成王霸者固有人亡国者亦有人桀用羊辛纣用恶来宋用駃唐齐用蘓秦而天下甚亡非其人而欲有功譬之若夏至之日而欲夜之长也射鱼指天而欲发之当也【当中】舜禹犹若困而况俗主乎
　　慎势
　　六曰失之乎数求之乎信疑【失诚信之数欲人信之故疑】失之乎势求之乎国危【失居上之势以恃有国故危也】吞舟之鱼陆处则不胜蝼蚁【蝼蚁食也】权钧则不能相使势等则不能相并治乱齐则不能相正故小大轻重少多治乱不可不察此【察知也】祸福之门也凡冠帯之国舟车之所通【通达】不用象译狄鞮方三千里【周礼象胥古掌蛮夷闽越戎狄之国使传通其言也东方曰羁南方曰象西方曰狄鞮北方曰译国语所谓曰羁南三千里内被服五常华夏之盛明故不用象译狄鞮也】古之王者择天下之中而立国【国千里之畿】择国之中而立宫择宫之中而立庙天下之地方千里以为国所以极治任也非不能大也其大不若小其多不若少【在徳不在人传曰楚子观兵于周疆问鼎之大小轻重焉王孙满对曰在徳之休明虽大轻是也故曰其大不若小其多不若少】众封建非以私贤也所以便势全威【众多】所以博义义博利则无敌无敌者安故观于上上世封建众者其福长其名彰神农十七世有天下与天下同之也【神农炎帝也农植嘉谷化养兆民天下号之曰神农】王者之封建也弥近弥大弥逺弥小【近国大逺国小彊榦弱枝】海上有十里之诸侯【海上四海之上言逺也十里小国】以大使小以重使轻以众使寡此王者之所以家以完【一作室】也【家室也王者以天下为家诸所以天下为国】故曰以滕费则劳以邹鲁则逸【滕费小故劳也邹鲁大故逸也】以宋郑则犹倍日而驰也【倍日而驰以行其威易也】以齐楚则举而加纲旃而已矣【齐楚最大举纲纪加之于小国无大劳故曰而已矣】所用弥大所欲弥易【用大使小欲尽济故曰弥易】汤其无郼武其无岐贤虽十全不能成功【郼岐汤武之本国假令无之贤虽十倍不能以成功业】汤武之贤而犹借知乎势又况不及汤武者乎故以大畜小吉以小畜大灭【灭亡也】以重使轻从【从顺】以轻使重凶【凶逆也】自此观之夫欲定一世安黔首之命功名著乎槃盂铭篆着乎壶鉴其势不厌尊其实不厌多多实尊势贤士制之以遇乱世王犹尚少【以尊世贤士之佐遇乱世而王尚为少】天下之民穷矣苦矣民之穷苦弥甚王者之弥易【苦纣之民纣之乱与武王陈其牧野倒矢而射横戈而战武王由是弥易】凡王也者穷苦之救也水用舟陆用车涂用輴沙用鸠山用樏因其势也者令行位尊者其教受【受因】威立者其奸止此畜人之道也故以万乗令乎千乗易以千乗令乎一家易以一家令乎一人易尝识及此虽尧舜不能【不能以行其化】诸侯不欲臣于人而不得已其势不便则奚以易臣【奚何也】权轻重审大小多建封所以便其势也王也者势也王也者势无敌也势有敌则王者废矣有知小之愈于大少之贤于多者则知无敌矣知无敌则似类嫌疑之道逺矣故先王之法立天子不使诸侯疑焉立诸侯不使大夫疑焉立适子不使庶孽疑焉【尊卑皆有别】疑生争争生乱是故诸侯失位则天下乱大夫无等则朝廷乱妻妾不分则家室乱适孽无别则宗族乱慎子曰今一兔走百人逐之【慎子名到作法书四十一篇在申不害韩非前申韩称之也】非一兔足为百人分也由未定【未定者人欲望之也】由未定尧且屈力而况众人乎【屈竭也】积兔满市行者不顾【顾视】非不欲兔也分已定矣分已定人虽鄙不争故治天下及国在乎定分而已矣【分土画界各守其封故定分也】庄王围宋九月【庄王楚穆王子共王父也围宋在鲁宣十五年】康王围宋五月【康王楚共王审之子庄王之孙也宋君病不以告故不书于经】声王围宋十月【声王楚惠王熊章之孙简王之子在春秋后】楚三围宋矣而不能亡非不可亡也以宋攻楚奚时止矣【宋无徳楚亦无徳故曰以宋攻楚也】凡功之立也贤不肖彊弱治乱异也齐简公有臣曰诸御鞅諌于简公曰陈成常与宰予之二臣者甚相憎也【简公悼公阳生之子王子也陈成常陈乞之子恒也宰予字子我】臣恐其相攻也相攻唯固则危上矣愿君之去一人也【相憎不可并也故愿去一人】简公曰非而【一作汝】细人所能识【一作议】也居无防何陈成常果攻宰予于庭即简公于庙简公喟焉太息曰余不能用鞅之言以至此患也失其数无其势虽悔无聴鞅也与无悔同【悔恨】是不知恃可恃而恃不恃也周鼎着象为其理之通也理通君道也
　　不二
　　七曰聴羣众人议以治国国危无日矣【聴从也聴从众人之议人心不同如其面焉故国不能安宁也诗曰如彼筑室于道谋是用不溃于成此之谓也】何以知其然也老耽贵柔孔子贵仁墨翟贵亷闗尹贵清【闗尹闗正也名喜作道书九篇能相风角知将有神人而老子到喜説之请着上下经五千言而从之游也】子列子贵虚【体道人也壶子弟子】陈骈贵齐【陈骈齐人也作道书一十五篇贵齐齐死生等古今也】阳生贵已【轻天下而贵已孟子曰阳子抜体一毛以利天下弗为也】孙膑贵势【孙膑楚人为齐臣作谋八十九篇权之势也】王廖贵先儿良贵后【王廖谋兵事贵先建策也儿良作兵谋贵后】有金鼓所以一耳【金钟也击金则退击鼓则进】必同法令所以一心也智者不得巧愚者不得拙所以一众也勇者不得先惧者不得后所以一力也故一则治异则乱一则安异则危夫能齐万不同愚智工拙皆尽力竭能如出乎一穴【一作空】者其唯圣人矣乎无术之智不教之能而恃彊速贯习不足以成也
　　执一
　　八曰天地阴阳不革而成万物不同【革改也不同区以别也】目不失其明而见白黒之殊耳不失其聴而闻清浊之声【清商浊宫】王者执一而为万物正【一者平正者主】军必有将所以一之也【将主】国必有君所以一之也天下必有天子所以一之也天子必执一所以搏之也一则治两则乱今御骊马者使四人人操一策则不可以出于门闾者不一也【骊马騑马也在中曰服在边曰騑策辔策也御四马者六辔乃四人持故曰不一】楚王问为国于詹子【詹何隠者】詹子对曰何闻为身不闻为国【身治国乱未之有也故曰为身】詹子岂以国可无为哉以为为国之本在于为身身为而家为家为而国为国为而天下为故曰以身为家以家为国以国为天下【为治】此四者异位同本故圣人之事广之则极宇宙穷日月【穷亦极也】约之则无出乎身者也慈亲不能传于子忠臣不能入于君唯有其材者为近之【近犹知也】田骈以道术説齐齐王应之曰寡人所有者齐国也愿闻齐国之政田骈对曰臣之言无政而可以得政譬之若林木无材而可以得材【材从林生】愿王之自取齐国之政也骈犹浅言之也博言之岂独齐国之政哉变化应来而皆有章因性任物而莫不宜当【当合】彭祖以夀三代以昌【彭祖殷贤大夫治性夀益七百论语曰窃比于我老彭此之谓也三代夏殷周以治性而昌盛】五帝以昭神农以鸿【五帝黄帝轩辕颛顼髙阳帝喾髙辛帝尧陶唐帝舜有虞神农炎帝三皇之一也皆以治世体道昭明鸿盛也】吴起谓商文曰事君果有命矣夫【吴起卫人为楚将又相魏为西河太守商文盖魏臣也】商文曰何谓也吴起曰治四境之内成驯教变习俗使君臣有义父子有序子与我孰贤商文曰吾不若子【若如也】曰今日置质为臣其主安重【置犹委也】今日释玺辞官其主安轻子与我孰贤商文曰吾不若子【子谓吴起】曰士马成列马与人敌人在马前援桴一鼓使三军之士乐死若生子与我孰贤商文曰吾不若子吴起曰三者子皆不吾若也位则在吾上命也夫事君【言事君由天命】商文曰善子问我我亦问子世变主少羣臣相疑黔首不定属之子乎属之我乎吴起黙然不对少选曰与子【少选须防也与犹归】商文曰是吾所以加于子之上已矣起见其所以长而不见其所以短知其所以贤而不知其所以不肖故胜于西河而困于王错【王错譛之于武侯故曰困于王错】倾造大难身不得死焉【大难车裂之难】夫吴胜于齐【吴王夫差破齐艾陵】而不胜于越【越王句践破吴王夫差于五湖】齐胜于宋【齐宣王伐宋而胜】而不胜于燕【燕昭使乐毅伐齐下其城七十二也】故凡能全国完身者其唯知长短赢绌之化邪

　　吕氏春秋卷十七
　　钦定四库全书
　　吕氏春秋卷十八
　　汉　髙诱　注
　　审应览第六
　　审应
　　一曰人主出声应容不可不审凡主有识言不欲先【淮南记曰先唱者穷之路后动者达之原也故言动欲后】人唱我和人先我随以其出为之入以其言为之名取其实以责其名【实徳行之实也名徳行之名也虚称不可以为致显实难以诈成故以其实考责其名也】则説者不敢妄言【其为名实不相当也】而人主之所执其要矣【要约也】孔思请行鲁君曰天下主亦犹寡人也将焉之【孔思子思伯鱼之子也行去之他也】孔思对曰盖闻君子犹鸟也骇则举鲁君曰主不肖而皆以然也违不肖过不肖而自以为能论天下之主乎凡鸟之举也去骇从不骇【骇扰也】去骇从不骇未可知也去骇从骇则鸟曷为举矣孔思之对鲁君也亦过矣魏惠王使人谓韩昭侯曰夫郑乃韩氏亡之也愿君之封其后也【惠王魏武侯子也孟子所见梁惠王也韩哀侯灭郑初兼其国昭侯哀侯之孙也故适使封郑之后】此所谓存亡继絶之义君若封之则大名昭侯患之公子食我曰臣请往对之公子食我至于魏见魏王曰大国命邑封郑之后弊邑不敢当也邑为大国所患昔出公之后声氏为晋公拘于铜鞮大国弗怜也而使邑存亡继絶邑不敢当也【大国谓魏国也言韩当为大国所忧出公声氏韩之先君也曾为晋公所执于铜鞮魏国不救故曰大国不怜也欲使韩封郑之后故曰邑不敢当之】魏王慙曰固非寡人之志也客请勿复言【言封郑非寡人意也故令客勿复言也】是举不义以行不义也魏王虽无以应韩之为不义愈益厚也【厚多也】公子食我之辩适足以饰非遂过【饰好其非遂成其过】魏昭王问于田诎曰寡人之在东宫之时【昭王襄王之子也东宫世子也诗云东宫之妹邢侯之姨】闻先生之议曰为圣易有诸乎【有是言不可】田诎对曰臣之所举也【言有是言】昭王曰然则先生圣于【于乎也】田诎对曰未有功而知其圣也是尧之知舜也待其功而后知其舜也是市人之知圣也今诎未有功而王问诎曰若圣乎敢问王亦其尧耶昭王无以应田诎之对昭王固非曰我知圣也耳问曰先生其圣乎已因以知圣对昭王【已谓田诎】昭王有非其有田诎不察【察知也】赵惠王谓公孙龙曰寡人事偃兵十余年矣而不成兵不可偃乎【惠王赵防子后七世武灵王之子吴娃所生事治偃止也】公孙龙对曰偃兵之意兼爱天下之心也兼爱天下不可以虚名为也必有其实【虚空实诚】今蔺离石入秦【二县叛赵自入于秦也今属西河】而王缟素出【一作布】总【缟素出总防国之服】东攻齐得城而王加膳置酒【得国之乐也言王不兼爱也】秦得地而王出【一作布】总【秦得蔺离石也】齐亡地而王加膳【置酒而为懽】所非兼爱之心也此偃兵之所以不成也今有人于此无礼慢易而求敬阿党不公而求令烦号数变而求静暴戾贪得而求定虽黄帝犹若困【困不能谐】卫嗣君欲重税以聚粟民弗安以告薄疑曰民甚愚矣【嗣君蒯聩后也八世平侯之子也秦贬其号为君薄疑其臣也故以重税告之谓民为愚】夫聚粟也将以为民也其自藏之与在于上奚择【言民自藏粟于家与藏之于官何择择异也】薄疑曰不然其在于民而君弗知【知犹得也】其不如在上也【为官言不如其在上上谓官】其在于上而民弗知其不如在民也【为民言不如在于民】凡听必反诸已审则令无不听矣【听从】国久则固固则难亡今虞夏殷周无存者皆不知反诸已也公子沓相周申向説之而战【申向周人申不害之族也为公子沓相誢见公子而战战惧也】公子沓訾之曰申子説我而战为吾相也夫【訾毁也説我我説之也而战惧毁之言不任为吾相也夫不满之辞】申向曰向则不肖虽然公子年二十而相见老者而使之战请问孰病哉【孰谁也】公子沓无以应【应荅也】战者不习也【不惯习见尊者故惧而战】使人战者严驵也【严尊驵骄】意者恭节而人犹战任不在贵者矣故人虽时有自失者犹无以易恭节自失不足以难以严驵则可【言以严驵者失则可也】
　　重言
　　二曰人主之言不可不慎髙宗天子也即位谅闇三年不言【髙宗殷王盘庚之弟小乙之子也徳义髙美殷人尊之故曰髙宗谅闇三年不言在小乙之防也论语曰髙宗谅闇三年不言何谓也孔子曰古之人皆然君薨百官总已听于宰三年此之谓也】卿大夫恐惧患之【患忧】髙宗乃言曰以余一人正四方余惟恐言之不类也兹故不言【类善兹此】古之天子其重言如此故言无遗者【遗失也】成王与唐叔虞燕居援梧叶以为珪而授唐叔虞曰余以此封女【削桐叶以为珪冒以授叔虞周礼侯执信圭七寸故曰余以此封女】叔虞喜以告周公周公以请曰天子其封虞耶成王曰余一人与虞戏也【戏不诚也】周公对曰臣闻之天子无戏言天子言则史书之工诵之士称之于是遂封叔虞于晋【叔虞成王之母弟也传曰当武王邑姜方娠太叔梦天帝谓已曰余命而子曰虞将与之虞及生有文在其手曰虞遂以命之及成王灭唐而封太叔为晋侯此之谓也】周公旦可谓善説矣一称而令成王益重言明爱弟之义有辅王室之固【辅正】荆庄王立三年不听而好讔【庄王楚缪王商臣之子旅也讔谬言】成公贾入谏王曰不谷禁谏者今子谏何故【禁止也】对曰臣非敢谏也愿与君王讔也王曰胡不设不谷矣【设施也何不施讔言于不谷也】对曰有鸟止于南方之阜三年不动不飞不鸣是何鸟也王射之【使王射不动不鸣何意也】曰有鸟止于南方之阜其三年不动将以定志意也其不飞将以长羽翼也其不鸣将以览民则也【览观】是鸟虽无飞飞将冲天虽无鸣鸣将骇人【冲至也骇惊也】贾出矣不谷知之矣明日朝所进者五人所退者十人羣臣大説荆国之众相贺也故诗曰何其久也必有以也何其处也必有与也其庄王之谓耶成公贾之讔也贤于太宰噽之説也太宰噽之説听乎夫差而吴国为墟【噽晋伯州犂之子州犂奔楚噽自楚之吴以为太宰】成公贾之讔喻乎荆王而荆国以霸【庄王霸】齐桓公与管仲谋伐莒谋未发而闻于国【发行闻知】桓公怪之曰与仲父谋伐莒谋未发而闻于国其故何也管仲曰国必有圣人也桓公曰譆日之役者有执蹠而上视者【蹠逾】意者其是耶乃令复役无得相代少顷东郭牙至管仲曰此必是已乃令賔者延之而上分级而立【延引级阶陛】管子曰子耶言伐莒者对曰然【子谓东郭牙曰然也】管仲曰我不言伐莒子何故言伐莒对曰臣闻君子善谋小人善意臣窃意之也管仲曰我不言伐莒子何以意之对曰臣闻君子有三色显然善乐者钟皷之色也湫然清净者衰绖之色也艴然充盈手足矜者兵革之色也【矜严也】日者臣望君之在台上也艴然充盈手足矜者此兵革之色也君呿而不【呿开闭】所言者莒也君举臂而指所当者莒也臣窃以虑诸侯之不服者其惟莒乎臣故言之凡耳之闻以声也今不闻其声而以其容与臂是东郭牙不以耳听而闻也桓公管仲虽善匿弗能矣【匿藏闭】故圣人听于无声视于无形詹何田子方老耽是也【詹何体道人也田子方学于子贡尚贤仁而贵礼义魏文侯友之老耽学于无为而贵道徳周史伯阳也三川竭知周将亡孔子师之也】
　　精谕
　　三曰圣人相谕不待言有先言言者也海上之人有好蜻者每居海上从蜻游蜻之至者百数而不止前后左右尽蜻也【蜻蜻蜓小虫细腰四翅一名白宿】终日玩之而不去【玩弄】其父告之曰闻蜻皆从女居【居所】取而来吾将玩之明日之海上而蜻无至者矣胜书説周公旦曰廷小人众徐言则不闻疾言则人知之徐言乎疾言乎周公旦曰徐言胜书曰有事于此而精言之而不明勿言之而不成精言乎勿言乎【精微勿无】周公旦曰勿言故胜书能以不言説而周公旦能以不言听此之谓不言之听不言之谋不闻之事殷虽恶周不能疵矣【疵病】口防不言以精相告纣虽多心弗能知矣【纣多恶周之心不能知周必病】目视于无形耳听于无声商闻虽众弗能窥矣【窥犹见】同恶同好志皆有欲虽为天子弗能离矣孔子见温伯雪子不言而出【伯雪子得道人】子贡曰夫子之欲见温伯雪子好矣今也见之而不言其故何也孔子曰若夫人者目击【一作解】而道存矣不可以容声矣故未见其人而知其志见其人而心与志皆见天符同也【符道也同合也】圣人之相知岂待言哉白公问于孔子曰人可与微言乎孔子不应【白公楚平王之孙太子建之子胜也白楚县也楚僭称王守县大夫皆称公子建为费无极所谮出奔郑与晋通谋欲反郑于晋郑人杀之胜与庶父令尹子西司马子期伐郑报父之讐许而未行晋人伐郑子西子期率师救郑胜怒曰郑人在此讐不逺矣欲杀子西子期故问微言微言隂谋宻事也孔子知之故不应之】白公曰若以石投水奚若【喻微言若石沉没水中人不知】孔子曰没人能取之【没行水中之人能取之】白公曰若以水投水奚若孔子曰淄渑之合者易牙尝而知之【淄渑齐之两水名也易牙齐桓公识味臣也能别淄渑之味也】白公曰然则人不可与微言乎孔子曰胡为不可惟知言之谓者为可耳【知言言仁言义言忠信仁义大行于民民欣而戴之则可用也】白公弗得也【弗得不得知言之言】知谓则不以言矣【不欲白公以微言言】言者谓之属也【谓不仁不义之言】求鱼者濡争兽者趋非乐之也故至言去言【去不仁不义之言】至为无为【至徳之人为乃无为无为因天无为天无为而万物成乃有为也故至徳之人能体之也】浅智者之所争则末矣此白公之所以死于法室【末小也白公不能蹈无为遂行其志杀子西子期而有荆国叶公子髙率方城外众攻白公九日而杀之法室法室司寇也一曰浴室澡浴之室也】齐桓公合诸侯【合防也】卫人后至公朝而与管仲谋伐卫退朝而入卫姬望见君下堂再拜请卫君之罪公曰吾于卫无故子曷为请对曰妾望君之入也足髙气彊有伐国之志也见妾而有动色伐卫也明日君朝揖管仲而进之管仲曰君舍卫乎公曰仲父安识之管仲曰君之揖朝也恭而言也徐见臣而有慙色臣是以知之君曰善仲父治外夫人治内寡人知终不为诸侯笑矣桓公之所以匿者不言也今管子乃以容貌音声夫人乃以行歩气志桓公虽不言若暗夜而烛燎也晋襄公使人于周曰弊邑寡君寝疾卜以守龟曰三涂为祟邑寡君使下臣愿借途而祈福焉【三涂之山陆浑之南故假道于周也防公文公之子驩也按春秋经襄公以鲁僖三十三年即位至鲁文公六年卒无卜三涂为祟之言也鲁昭十七年传曰晋侯使屠蒯如周请有事于洛与三涂苌谓刘子曰客容猛非祭也其伐戎乎陆浑二于楚必是故也君其备之乃儆戎备九月丁夘晋荀吴帅师渉自棘津使祭史先用牲于洛陆浑人不知师从之庚午遂灭陆浑数之以其二于楚也计襄公卒至此乃九十六年厯世九矣按传晋顷公也此云襄公复妄言也】天子许之【天子周景王子】朝礼使者事毕客出苌谓刘康公曰夫祈福于三涂而受礼于天子此柔嘉之事也而客武色殆有他事愿公备之也【晋防公周防王时也苌乃景王敬王之大夫春秋之末也以世推之当为晋顷公其不得为襄王明矣】刘康公乃儆戎车卒士以待之晋果使祭事先因令杨子将卒十二万而随之渉于棘津袭聊阮梁蛮氏灭三国焉此形名不相当圣人之所察也苌则审矣故言不足以断小事惟知言之谓者可为
　　离谓
　　四曰言者以谕意也言意相离凶也乱国之俗甚多流言而不顾其实务以相毁务以相誉毁誉【一本作巧辞】成党众口熏天【熏感动也】贤不肖不分以此治国贤主犹惑之也【分别惑疑】又况乎不肖者乎惑者之患不自以为惑故惑惑之中有晓焉冥冥之中有昭焉亡国之主不自以为惑故与桀纣幽厉皆也然有亡者国无二道矣郑国多相县以书者子产令无县书邓析致之子产令无致书邓析倚之令无穷则邓析应之亦无穷矣是可不可无辨也【辨别】可不可无辨而以赏罚其罚愈疾其乱愈疾此为国之禁也【为治禁法】故辨而不当理则伪【伪巧也】知而不当理则诈诈伪之民先王之所诛也理也者是非之宗也【宗本也】洧水甚大郑之富人有溺者人得其死者富人请赎之其人求金甚多以告邓析邓析曰安之人必莫之卖矣得死者患之以告邓析邓析又荅之曰安之此必无所更买矣夫伤忠臣者有似于此也夫无功不得民则以其无功不得民伤之有功得民则又以其有功得民伤之【此邓析之谗辨所以车裂而死】人主之无度者无以知此岂不悲哉比干苌以此死【以世诡辩反白为黒而主不知故死】箕子商容以此穷【箕子纣之庶父也商容纣时贤人老子所从学者也以主不知故穷】周公召公以此疑【以管蔡流言故疑也论语曰虽冇周亲不如仁人此之谓也】范蠡子胥以此流【流放】死生存亡安危从此生矣【此谗辩无理若邓析】子产治郑邓析务难之与民之有狱者约大狱一衣小狱襦袴【一作防下同】民之献衣襦袴而学讼者不可胜数以非为是以是为非是非无度而可与不可日【一作因】变所欲胜因胜所欲罪因罪郑国大乱民口讙哗子产患之于是杀邓析而戮之民心乃服是非乃定法律乃行今世之人多欲治其国而莫之诛邓析之类【有如邓析者无能诛】此所以欲治而愈乱也齐有事人者所事有难而弗死也遇故人于涂故人曰固不死乎对曰然凡事人以为利也死不利故不死故人曰子尚可以见人乎对曰子以死为顾可以见人乎【顾反】是者数传不死于其君长大不义也其辞犹不可服辞之不足以断事也明矣夫辞者意之表也鉴其表而弃其意悖【悖惑】故古之人得其意则舍其言矣听言者以言观意也听言而意不可知其与桥言无择【桥戾也择犹异】齐人有淳于髠者以从説魏王魏王辩之【闗东六国为从也魏王以为辩达】约车十乗将使之荆辞而行有以横説魏王魏王乃止其行【闗西为横髠以合闗东从为未足复説欲连关西之横王多其言故辍不使行之也】失从之意又失横之事夫其多能不若寡能【寡少】其有辩不若无辩周鼎着倕而龁其指先王有以见大巧之不可为也【倕尧之巧工也以巧闻天下周家铸鼎着倕于鼎使自齧其指明不当大巧为也一説周铸鼎象百物技巧絶殊假令倕见之则自御齧其指不能复为故言大巧之不可为也】
　　淫辞
　　五曰非辞无以相期从辞则乱乱辞之中又有辞焉心之谓也言不欺心则近之矣凡言者以谕心也言心相离而上无以参之则下多所言非所行也所行非所言也言行相诡不祥莫大焉空雄之遇秦赵相与约【空雄地名遇防也约盟也】约曰自今以来秦之所欲为赵助之赵之所欲为秦助之居无几何秦兴兵攻魏赵欲救之秦王不説使人让赵王曰约曰秦之所欲为赵助之赵之所欲为秦助之今秦欲攻魏而赵因欲救之此非约也赵王以告平原君【赵王赵惠王也平原君赵公子胜孙也】平原君以告公孙龙公孙龙曰亦可以发使而让秦王曰赵欲救之今秦王独不助赵此非约也孔穿公孙龙相与论于平原君所深而辩至于藏三牙公孙龙言藏之三牙甚辩【公孙龙孔穿皆辩士也论相易夺也龙言藏之三牙辩説也若乗白马禁不得度闗因言马白非白马此之类也故曰甚辩也】孔穿不应少选辞而出【少选须臾】明日孔穿朝【朝见也】平原君谓孔穿曰昔者公孙龙之言甚辩【昔昨日也甚辩谓藏三牙之説也】孔穿曰然几能令藏三牙矣虽然难【言藏三牙之説近难成也】愿得有问于君谓藏三牙甚难而实非也谓藏两牙甚易而实是也【难易之説未闻】不知君将从易而是也者乎将从难而非者乎平原君不应明日谓公孙龙曰公无与孔穿辩【辩相易夺也】荆柱国庄伯【柱国官名若秦之有相国】令其父视曰日在天视其奚如曰正圆视其时日当今令谒者驾曰无马令涓人取冠进上问马齿圉人曰齿十二与牙三十【马上下齿十二牙上下十八合为三十谓若公孙龙灭去其三牙多而偏不可均故难也藏去其二少而均故易】人有任臣不亡者臣亡庄伯决之任者无罪【断之便无罪析言破律之刑】宋有澄子者亡缁衣求之涂【涂道也】见妇人衣缁衣援而弗舍欲取其衣曰今者我亡缁衣妇人曰公虽亡缁衣此实【一作真】吾所自为也澄子曰子不如速与我衣昔吾所亡者纺缁也今子之衣禅缁也以禅缁当纺缁子岂不得哉【得犹便也澄子横认路妇缁衣计其禅与纺以为便非其理也言宋乱无法也】宋王谓其相唐鞅曰寡人所杀戮者众矣而羣臣愈不畏其故何也【宋王康王也言何故不畏我】唐鞅对曰王之所罪尽不善者也罪不善善者故为不畏王欲羣臣之畏也不若无辨其善与不善而时罪之若此则羣臣畏矣居无几何宋君杀唐鞅唐鞅之对也不若无对【鞅令宋王善与不善皆罪之以立威王是以杀唐鞅故曰唐鞅之对不若无对】惠子为魏惠王为法为法已成以示诸民人【一作良人】民人皆善之【惠子惠施宋人也仕魏为惠王相也孟子所见梁惠王也】献之惠王惠王善之以示翟剪翟剪曰善也【翟剪翟璜之后也】惠王曰可行耶翟剪曰不可惠王曰善而不可行何故翟剪对曰今举大木者前呼舆謣后亦应之此其于举大木者善矣【舆謣或作邪謣前人倡后人和举重劝力之歌声也】岂无郑卫之音哉然不若此其宜也【郑卫之音皆新声非雅乐凡人所説也不如呼舆謣宜于举大木也】夫国亦木之大者也【言惠子之法若郑卫之音宜于众人之耳于治国之法未可用也故曰善而不可行也】
　　不屈
　　六曰察士以为得道则未也虽然其应物也辞难穷矣辞虽【一作难】穷其为祸福犹未可知【犹尚也】察而以达理明义则察为福矣察而以饰非惑愚则察为祸矣【惑諆】古者之贵善御也以逐暴禁邪也魏惠王谓惠子曰上世之有国必贤者也今寡人实不若先生愿得传国【传授】惠子辞【谢不受之】王又固请曰寡人莫有之国于此者也而传之贤者民之贪争之心止矣欲先生之以此听寡人也【听从】惠子曰若王之言则施不可而听矣王固万乗之主也以国与人犹尚可今施布衣也可以有万乗之国而辞之此其止贪争之心愈甚也惠王谓惠子曰古之有国者必贤者也夫受而贤者舜也是欲惠子之为舜也夫辞而贤者许由也是惠子欲为许由也传而贤者尧也是惠王欲为尧也尧舜许由之作非独传舜而由辞也他行称此今无其他而欲为尧舜许由故惠王布冠而拘于鄄【鄄邑名也自拘于鄄将服于齐也】齐威王几弗受【威王田和之孙孟子所见宣王之父几危危不受魏惠王也】惠子易衣变冠乗舆而走几不出乎魏境【言几不免难于魏境内也】凡自行不可以幸为必诚【言惠王幸享传国之名惠子幸享以不受之名以为必诚也】匡章谓惠子于魏王之前曰蝗螟农夫得而杀之奚故为其害稼也【匡章孟子弟子也蝗螽也食心曰螟食叶曰螣今兖州谓蝗为螣谕王与惠子擅相禅受害于义者也】今公行多者数百乗歩者数百人少者数十乗歩者数十人此无耕而食者其害稼亦甚矣【甚于蝗螟】惠王曰惠子施也难以辞与公相应【公谓匡章】虽然请言其志惠子曰今之城者或者操大筑乎城上或负畚而赴乎城下或操表掇以善晞望若施者其操表掇者也【施惠子名也表掇仪度】使工女化而为丝不能治丝使大匠化而为木不能治木使圣人化而为农夫不能治农夫施而治农夫者也【而能也】公何事比施于螣螟乎惠子之治魏为本其治不治当惠王之时五十战而二十败所杀者不可胜数大将爱子有禽者也【言惠王用惠子之谋为土地之故麋烂其民而战之大败又将复之恐不胜用乃驱其所爱子弟以殉之此谓以其所不爱及其所爱故曰大将爱子有禽者矣】大术之愚为天下笑得举其讳【天下士笑之得举书其讳恶】乃请令周太史更着其名【言惠王比惠子于管夷吾欲更着其名名仲父之名也】围邯郸三年而弗能取士民罢潞【潞羸也】国家空虚【府藏竭也】天下之兵四至【救邯郸之兵从四方来至也】众庶诽谤【怨望多也】诸侯不誉【一作举皆道其恶也】谢于翟翦而更听其谋社稷乃存【翟翦言恵子之法善而不可行又为惠王説举大木前呼舆謣后亦和之岂无郑卫之音不若此其宜也尝谢负于翟翦而从其谋社稷乃存之】名寳散出土地四削魏国从此衰矣【名寳散出以赂隣国也土地为四方所侵削故曰魏国从此衰】仲父大名也让国大实也説以不听不信听而若此不可谓工矣不工而治贼天下莫大焉【贼害】幸而独听于魏也【言惠子之言独见听用于魏者幸也】以贼天下为实以治之为名匡章之非不亦可乎【匡章之非惠子不亦可也】白圭新与惠子相见也惠子説之以彊【以彊力也】白圭无以应惠子出白圭告人曰人有新取妇者妇至宜安矜烟视媚行【媚行徐行】竪子操蕉火而钜新妇曰蕉火大钜入于门门中有敛防【防一作堛敛读曰胁】新妇曰塞之将伤人之足此非不便之家氏也【家氏妇氏】然而有大甚者今惠子之遇我尚新【遇见】其説我有大甚者惠子闻之曰不然诗曰恺悌君子民之父母恺者大也悌者长也君子之徳长且大者则为民父母父母之教子也岂待久哉何事比我于新妇乎诗岂曰恺悌新妇哉诽污因污诽辟因辟是诽者与所非同也白圭曰惠子之遇我尚新其説我有大甚者惠子闻而诽之因自以为为之父母其非有甚于白圭亦有大甚者
　　应言
　　七曰白圭谓魏王曰市丘之鼎以烹鸡多洎之则淡而不可食【市丘魏邑也鼎大鼎不宜烹小也能知五味也肉汁曰洎淡者洎多无味故不可食之也】少洎之则焦而不熟【焦燥鸡难曘熟】然而视之蝺焉美无所可用【蝺读龋齿之龋蝺鼎好貌】惠子之言有似于此【似此鼎好而不可用】惠子闻之曰不然使三军饥而居鼎旁适为之甑则莫宜之此鼎矣白圭闻之曰无所可用者意者徒加其甑耶白圭之论自悖其少魏王大甚以惠子之言蝺焉美无所可用是魏王以言无所可用者为仲父也是以言无所用者为美也公孙龙説燕昭王以偃兵【龙魏人也昭王燕王哙之子也偃止也】昭王曰甚善寡人愿与客计之公孙龙曰窃意大王之弗为也王曰何故公孙龙曰日者大王欲破齐诸天下之士其欲破齐者大王尽养之知齐之险阻要塞君臣之际者大王尽养之虽知而弗欲破者大王犹若弗养其卒果破齐以为功今大王曰我甚取偃兵诸侯之士在大王之本朝者尽善用兵者也臣是以知大王之弗为也王无以应司马喜难墨者师于中山王前以非攻【司马喜赵之相国也】曰先生之所术非攻夫墨者师曰然【然如是】曰今王兴兵而攻燕先生将非王乎墨者师对曰然则相国是攻之乎司马喜曰然墨者师曰今赵兴兵而攻中山相国将是之乎司马喜无以应路説谓周颇曰公不爱赵天下必从周颇曰固欲天下之从也天下从则秦利也路説应之曰然则公欲秦之利夫周颇曰欲之路説曰公欲之则胡不为从矣魏令孟卬割绛安邑之地以与秦王王喜令起贾为孟卬求司徒于魏王魏王不说应起贾曰卬寡人之臣也寡人宁以臧为司徒无用卬【臧亦魏臣】愿大王之更以他人诏之也【诏告】起贾出遇孟卬于廷曰公之事何如起贾曰公甚贱于公之主【公之主甚贱公】公之主曰宁用臧为司徒无用公【公谓卬】孟卬入见谓魏王曰秦客何言王曰求以女为司徒孟卬曰王应之谓何王曰宁以臧无用卬也孟卬太息曰宜矣王之制于秦也王何疑秦之善臣也以绛安邑令负牛书与秦犹乃【一作之】善牛也【言王使负牛持绛安邑之书致之于秦秦犹善牛】卬虽不肖独不如牛乎且王令三将军为臣先曰视卬如身【王身】是重臣也令二轻臣也【二疑也臣见疑则不重矣】令臣责【令秦责臣】卬虽贤固能乎【言不能也】居三日魏王乃听起贾【听起贾言用卬为司徒】凡人主之与其大官也为有益也今割国之锱锤矣而因得大官【割分也锱锤铢两也谓分绛安邑而得大官大官司徒也】且何地以给之【给足】大官人臣之所欲也孟卬令秦得其所欲【所欲田邑】秦亦令孟卬得其所欲【所欲司徒】责以偿矣尚有何责魏虽彊犹不能责无责又况于弱魏王之令乎孟卬为司徒以弃其责则拙也秦王立帝宜阳令许绾诞魏王【诞诈也许绾秦臣也秦实未为帝也诈魏王言帝欲令魏王入朝也】魏王将入秦魏敬谓王曰以河内孰与梁重王曰梁重又曰梁孰与身重王曰身重又曰若使秦求河内则王将与之乎王曰弗与也魏敬曰河内三论之下也【三论谓河内与梁及身也】身三论之上也秦索其下而王弗听索其上而王听之臣窃不取也王曰甚【甚善】然乃辄辍行【辍止不入秦】秦虽大胜于长平三年然后决【秦将白起攻赵三年坑其卒四十万众于长平故曰大胜也】士民倦粮食当此时也两周全其北存魏举陶削卫地方六百有之势是【有之势是有是之势】而入大蚤【入秦大蚤】奚待于魏敬之説也【言何必待魏敬之説乃不入秦耶】夫未可以入而入其患有将【将大】可以入而入其患有将【将大】可以入而不入入与不入之时不可不熟论也【论辩也】
　　具备
　　八曰今有羿蠭蒙繁弱于此而【一作向】无则必不能中也【羿夏之诸侯有穷之君也善射百发百中蠭蒙羿弟子也亦能百中繁弱良弓所出地也因以为弓名】中非独也而为弓中之具也夫立功名亦有具不得其具贤虽过汤武则劳而无功矣汤尝约于郼薄矣【薄或作亳】武王尝穷于毕防矣【毕防毕丰】伊尹尝居于庖厨矣太公尝隠于钓鱼矣贤非衰也智非愚也皆无其具也故凡立功名虽贤必有其具然后可成宓子贱治亶父恐鲁君之听説人而令已不得行其术也【子贱孔子弟子宓不齐】将辞而行请近吏二人于鲁君与之俱至于亶父邑吏皆朝宓子贱令吏二人书吏方将书宓子贱从旁时掣摇其肘吏书之不善则宓子贱为之怒吏甚患之辞而请归宓子贱曰子之书甚不善子勉归矣【勉犹趣也】二吏归报于君【报鲁君也】曰宓子不可为书君曰何故吏对曰宓子使臣书而时掣摇臣之肘书恶而有甚怒吏皆笑宓子【吏邑吏也】此臣所以辞而去也鲁君太息而叹曰宓子以此谏寡人之不肖也寡人之乱子而令宓子不得行其术必数有之矣微二人寡人几过遂发所爱【发遣】而令之亶父告宓子曰自今以来亶父非寡人之有也子之有也有便于亶父者子决为之矣五嵗而言其要【要约景簿书】宓子敬诺乃得行其术于亶父三年巫马旗短褐衣裘而往观化于亶父见夜渔者得则舍之巫马旗问焉曰渔为得也今子得而舍之何也对曰宓子不欲人之取小鱼也【古者鱼不尺不升于爼宓子体圣人之化为尽类也故不欲人取小鱼】所舍者小鱼也巫马旗归告孔子曰宓子之徳至矣使民闇行【闇夜】若有严刑于旁敢问宓子何以至于此孔子曰丘尝与之言曰诚乎此者刑乎彼【施至诚于近以化之使刑行于逺】宓子必行此术于亶父也夫宓子之得行此术也鲁君后得之也鲁君后得之者宓子先有其备也先有其备岂遽必哉此鲁君之贤也三月婴儿轩冕在前弗知欲也斧钺在后弗知恶也慈母之爱谕焉诚也故诚有诚乃合于情精有精乃通于天乃通于天水木石之性皆可动也又况于有血气者乎故凡説与治之务莫若诚【以诚説则信着之以诚治则化行之】听言哀者不若见其哭也听言怒者不若见其鬬也説与治不诚其动人心不神【动感神化言不诚不能行其化也】













　　吕氏春秋卷十八
<子部,杂家类,杂学之属,吕氏春秋>
　　钦定四库全书
　　吕氏春秋卷十九
　　汉　髙诱　注
　　离俗览第七
　　离俗
　　一曰世之所不足者理义也【人能蹈之者少故曰不足】所有余者妄茍也【妄作茍为不尊理义君子少小人多故有余也】民之情贵所不足贱所有余【所不足者理与义也故贵之所有余者妄与茍也故贱之】故布衣人臣之行洁白清防中绳愈穷愈荣【绳正也行如此者益穷困益有荣名】虽死天下愈髙之所不足也【髙贵也所洁白中正若周时伯夷卫之演身虽死亡天下闻之而益贵】然而以理义斵削神农黄帝犹有可非微独舜汤【微亦非也舜有卑父之谤汤有放弑之事然以通义斵削神农黄帝之行犹有可苛者非独舜与汤也言虽圣不能无阙况贤者乎】飞兎要褭古之骏马也材犹有短【飞兎要褭皆马名也日行万里驰若兎之飞因以为名也材犹有短力有所不足褭字读如曲挠之挠也】故以绳墨取木则宫室不成矣【正材难得故宫室不成也】舜让其友石戸之农石户之农曰棬棬乎后之为人也葆力之士也以舜之徳为未至也于是乎夫负妻妻携子以入于海去之终身不反舜又让其友北人无择北人无择曰异哉后之为人也居于畎亩之中而游入于尧之门不若是而巳【巳止也】又欲以其辱行漫我我羞之【漫污也】而自投于苍领之渊【投犹沉也苍领或作青令】汤将伐桀因卞随而谋卞随辞曰非吾事也汤曰孰可卞随曰吾不知也汤又因务光而谋务光曰非吾事也汤曰孰可务光曰吾不知也汤曰伊尹何如务光曰彊力忍訽【訽辱也】吾不知其他也汤遂与伊尹谋夏伐桀克之以让卞随卞随辞曰后之伐桀也谋乎我必以我为贼也胜桀而让我必以我为贪也吾生乎乱世而无道之人再来訽我吾不忍数闻也乃自投于颍水而死【以汤伐桀故谓之无道之人也以受汤之让为贪辱也不忍闻之故投水而死颍出于颍川阳城西山中也】汤又让于务光曰智者谋之【圗之也】武【一作贤】者遂之【遂成也】仁者居之【居处也】古之道也吾子胡不位之请相吾子【胡何何不位天下之位也言已请为吾子为相】务光辞曰废上非义也【上天子谓桀废之非礼义也】杀民非仁也【战伐杀民非仁心】人犯其难我享其利非防也吾闻之非其义不受其利无道之世不践其土况于尊我乎吾不忍久见也乃负石而沉于募水【募水名也音千伯之伯】故如石戸之农北人无择卞随务光者其视天下若六合之外人之所不能察【察见也】其视富贵也茍可得已则必不之赖【不之赖不赖之也赖利也一曰善也】髙节厉行独乐其意而物莫之害【不欲于物故物无能害】不漫于利不牵于执【漫污牵拘也】而羞居浊世惟此四士者之节【四士谓石戸之农北人无择卞随务光羞居乱世皆逺引而去或自投而死此四人介之大者】若夫舜汤则苞裹覆容縁不得已而动因时而为以爱利为本以万民为义譬之若钓者鱼有小大饵有宜适羽有动静【羽钓浮也】齐晋相与战平阿之余子亡防得矛【失防得矛心不平平阿齐邑也余子官氏也与晋人战亡其所执防而得晋人之矛也】却【一作退】而去不自快【失防得矛心不自安】谓路之人曰亡防得矛可以归乎路之人曰防亦兵也矛亦兵也亡兵得兵何为不可以归去行心犹不自快遇髙唐之孤叔无孙当其马前曰今者战亡防得矛可以归乎【髙唐齐邑也孤孤特位尊叔姓无孙名守髙唐之大夫也余子当其马前而问之】叔无孙曰矛非防也防非矛也亡防得矛岂亢责也哉【亢当也】平阿之余子曰嘻还反战趋尚及之遂战而死叔无孙曰吾闻之君子济人于患必离其难【济入也】疾驱而从之亦死而不反【反还也】令此将众亦必不北矣【北走也】令此处人主之旁亦必死义矣今死矣而无大功其任小故也任小者不知大也今焉知天下之无平阿余子与叔无孙也故人主之欲得防士者不可不务求齐庄公之时【庄公名光顷公之孙灵公之子景公之兄】有士曰賔卑聚梦有壮子白缟之冠丹绩之防【防缨也】东布之衣新素履墨劔室从而叱之唾其面惕然而寤徒梦也【寤觉徒但】终夜坐不自快明日召其友而告之曰吾少好勇年六十而无所挫辱今夜辱吾将索其形期得之则可不得将死之每朝与其友俱立乎衢三日不得却【一作退】而自殁谓此当务则未也虽然其心之不辱也有可以加乎【加上也】
　　髙义
　　二曰君子之自【一作为】行也动必縁义行必诚义【所行诚义也】俗虽谓之穷通也【通逹也】行不诚义动不縁义俗虽谓之通穷也然则君子之穷通有异乎俗者也故当功以受赏当罪以受罚赏不当虽与之必辞【辞不敢受也】罚诚当虽赦之不外【不敢逺也】度之于国必利长久长久之于主必宜内及于心不惭然后动孔子见齐景公【景公名杵臼庄公光之弟灵公环之子】景公致廪丘以为养孔子辞不受入谓弟子曰吾闻君子当功以受禄今説景公景公未之行而赐之廪丘其不知丘亦甚矣令弟子趣驾辞而行【行去也】孔子布衣也官为鲁司冦【为鲁定公之司冦】万乗难与比行三王之佐不显焉取舍不茍也夫【一不苟且也】子墨子游公上过于越【公上过子墨子弟子也】公上过语墨子之义【义道】越王説之谓公上过曰子之师茍肯过我【茍诚也】请以故吴之地隂江之浦书社三百以封夫子【社二十五家也三百社七千五百家】公上过往复于子墨子【复白也】子墨子曰子之观越王也能听吾言用吾道乎公上过曰殆未能也【殆近也】墨子曰不惟越王不知翟之意虽子亦不知翟之意若越王听吾言用吾道翟度身而衣量【一作裹】腹而食比于賔萌未敢求仕【賔客也萌民也】越王不听吾言不用吾道虽全越以与我吾无所用之【无用越为之也】越王不听吾言不用吾道而受【一作爱】其国是【一作道】以义翟也义翟何必越虽于中国亦可凡人不可不熟论秦之野人以小利之故弟兄相狱亲戚相忍今可得其国恐亏其义而辞之可谓能守行矣其与秦之野人相去亦逺矣荆人与吴人将战荆师寡吴师众荆将军子囊曰我与吴人战必败败王师辱王名亏壤土忠臣不忍为也不复于王而遁【复白也遁走也】至于郊使人复于王曰臣请死王曰将军之遁也以其为利也今诚利将军何死子囊曰遁者无罪则后世之为王者将皆依不利之名而效臣遁若是则荆国终为天下挠【挠弱也】遂伏劔而死王曰请成将军义乃为之桐棺三寸加斧锧其上人主之患存而不知所以存亡而不知所以亡此存亡之所以数至也郼岐之广也【郼汤所居也岐武王所居也】万国之顺也从此生【一作至】矣【顺从】荆之为四十二世矣尝有干谿白公之乱矣【灵王作干谿之台百姓愁怨公子弃疾弑之而立是为平王白公胜平王太子建之子也建奔郑郑人杀之令尹子西司马子旗伐郑复讐许而未行晋人伐郑子西子旗率师救郑胜怒杀令尹子西司马子旗故曰干谿白公之乱也】尝有郑襄州侯之避矣【郑襄州侯事晋而伐楚楚人辟之也】而今犹为万乗之大国其时有臣如子囊与子囊之节非独厉一世之人臣也【言子囊之忠虽百世犹不可忌故曰非独厉一世之人臣】荆昭王之时有士焉曰石渚其为人也公直无私王使为政【昭王楚平王弃疾之子熊轸】廷有杀人者石渚追之则其父也还车而反立于廷曰杀人者仆之父也以父行法不忍【不忍行刑于父孝也】阿有罪废国法不可【阿私也】失法伏罪人臣之义也于是乎伏斧锧请死于王【免父杀身忠孝之义】王曰追而不及岂必伏罪哉子复事矣【事职事也】石渚辞曰不私其亲不可谓孝子事君枉法不可谓忠臣君令【一作令吏】赦之上之惠也不敢废法臣之行也不去斧锧殁头乎王廷正法枉必死父犯法而不忍王赦之而不肯石渚之为人臣也可谓忠且孝矣
　　上徳
　　三曰为天下及国【为治也】莫如以徳莫如行义以徳以义不赏而民劝【劝善也】不罚而邪止此神农黄帝之政也以徳以义则四海之大江河之水不能亢矣太华之髙【西岳也】防稽之险【山名在吴郡】不能障矣【障防也】阖庐之教孙吴之兵不能当矣【孙吴吴起孙武也吴王阖庐之将也兵法五千言是也】故古之王者徳廽乎天地【廽通】澹乎四海【澹之也】东西南北极日月之所烛天覆地载爱恶【一作思】不臧【臧匮也】虚素以公【素质也恶其质以奉公王之实也】小民皆之【皆公已也】其之敌而不知其所以然此之谓顺天教变容改俗而莫得其所受之【得犹知也】此之谓顺情【情性也顺其天性也】故古之人身隠而功着形息而名彰【身没于前名明于后世】説通而化奋利行乎天下【利民之化行满天下】而民不识【识知也尧时民不知尧徳以季世视之则覩也】岂必以严罚厚赏哉严罚厚赏此衰世之政也三苖不服禹请攻之【三苖逺国在豫章之彭蠡也】舜曰以徳可也行徳三年而三苖服孔子闻之曰通乎徳之情则孟门太行不为险矣【孟门太行之险也太行塞在河内野王之北上党闗也】故曰徳之速疾乎以邮传命周明堂金在其后有以见先徳后武也【作乐金鏄在后故曰先徳后武】舜其犹此【一作上】乎其臧武通于周矣晋献公为丽姬逺太子太子申生居曲沃公子重耳居蒲公子夷吾居屈丽姬谓太子曰往昔君梦见姜氏太子祠而膳于公【姜氏申生母也膳胙之也】丽姬易之【易犹毒也】公将尝膳姬曰所由逺请使人尝之【太子自曲沃归膳故曰所由逺姬施酖于酒寘毒于肉故先使人尝之】尝人人死食狗狗死故诛太子太子不肯自释【释理也】曰君非丽姬居不安食不甘遂以劔死公子夷吾自屈奔梁公子重耳自蒲奔翟去翟过卫卫文公无礼焉【文公名燬宣公庶子顽烝宣姜而生之无礼不礼重耳也】过五鹿如齐齐桓公死去齐之曹曹共公视其骈胁使袒而捕池鱼【共公名襄昭公之子】去曹过宋宋襄公加礼焉【襄公名兹父桓公御説之子】之郑郑文公不敬【文公名防郑厉公之子】被瞻谏【一作曰】曰臣闻贤主不穷穷今晋公子之从者皆贤者也君不礼也不如杀之郑君不听去郑之荆荆成王慢焉【慢易不敬也传曰及楚楚子飨之曰公子若反晋国则何以报不谷对曰子女玉帛则君有之羽毛齿革则君地生焉其波及晋国者君之余也其何以报君曰虽然则何以报我对曰若以君之灵得反晋国晋楚治兵遇于中原其避君三舍若不获命其左执鞭弭右属櫜鞬以与君周旋子玉请杀之楚子曰晋公子广而俭文而有礼其从者肃而寛忠而能力晋侯无亲外内恶之吾闻姬姓唐叔之后其后衰者也其将由晋公子重耳乎天将兴之谁能废之违天必有大咎乃送诸秦推此言之不得为慢之也】去荆之秦秦缪公入之【入晋纳也】晋既定兴师攻郑求被瞻被瞻谓郑君曰不若以臣与之郑君曰此孤之过也被瞻曰杀臣以免国臣愿之被瞻入晋军文公将烹之被瞻据镬而呼曰三军之士皆听瞻也自今以来无有忠于其君忠于其君者将烹文公谢焉罢师归之于郑且被瞻忠于其君而君免于晋患也行义于郑而见説于文公也故义之为利博矣【博大也】墨者钜子孟胜善荆之阳城君【钜子孟胜二人学墨道者也为阳城君所善】阳城君令守于国毁璜以为符约曰符合听之荆王薨羣臣攻吴起兵于丧所阳城君与焉荆罪之阳城君走荆收其国孟胜曰受人之国与之有符今不见符而力不能禁不能死不可其弟子徐弱谏孟胜曰死而有益阳城君死之可矣无益也而絶墨者于世不可孟胜曰不然吾于阳城君也非师则友也非友则臣也不死自今以来求严师必不于墨者矣求贤友必不于墨者矣求良臣必不于墨者矣死之所以行墨者之义而继其业者也【义道继续也】我将属钜子于宋之田襄子【我谓孟胜也属托也】田襄子贤者也何患墨者之絶世也【田襄子亦墨者也】徐弱曰若夫子之言弱请先死以除路还殊头前于孟胜因使二人传钜子于田襄子【二人孟胜之弟子也传送也】孟胜死弟子死之者百八十三人以致令于田襄子欲反死孟胜于荆田襄子止之曰孟子已传钜子于我矣当听遂反死之【反死孟胜于荆】墨者以为不听钜子不察严罚厚赏【一作停当】不足以致此今世之言治多以严罚厚赏此上世之若客也【一作若客也】
　　用民
　　四曰凡用民太上以义其次以赏罚其义则不足死赏罚则不足去就若是而能用其民者古今无有民无常用也无常不用也惟得其道为可【可用也】阖庐之用兵也不过三万【阖庐吴王光也】吴起之用兵也不过五万【吴起卫人为楚将】万乗之国其为五万三万尚多今外之则不可以拒敌内之则不可以守国其民非不可用也不得所以用之也不得所以用之国虽大势虽便卒虽众何益【不知用之何益于不能以尅敌也】古者多有天下而亡者矣其民不为用也【自古以来有天下者多而多无遗民不为之用故灭亡】用民之论不可不熟劔不徒断车不自行或使之也夫种麦而得麦种稷而得稷人不怪也用民亦有种不审其种而祈民之用惑莫大焉【祈求】当禹之时天下万国至于汤而三千余国今无存者矣皆不能用其民也民之不用赏罚不充也【当赏不赏当罚不罚则民不懐不威故不为之用也】汤武因夏商之民也得所以用之也管商亦因齐秦之民也得所以用之也【管管仲商商鞅】民之用也有故【故事也】得其故民无所不用用民有纪有纲壹引其纪万目皆起壹引其纲万目皆张为民纪纲者何也欲也恶也何欲何恶欲荣利恶辱害辱害所以为罚充也荣利所以为赏实也赏罚皆有充实则民无不用矣【无不可用也】阖庐试其民于五湖劔皆加于肩地流血几不可止【试用习肄之也】勾践试其民于寑官民争入水火死者千余矣遽撃金而却之【却一作退退止也】赏罚有充也莫邪不为勇者兴【一作与】惧者变【莫邪良劔也不为勇者利怯者钝也】勇者以工惧者以拙能与不能也夙沙之民自攻其君而归神农【夙沙大庭氏之末世也其君无道故自攻之神农炎帝】宻须之民自缚其主而与文王【诗云宻人不共敢距大邦此之谓也】汤武非徒能用其民也又能用非已之民能用非已之民国虽小卒虽少【一作年虽少】功名犹可立【立成也】古昔多由布衣定一世者矣【终一人之身为世】皆能用非其有也用非其有之心不可察之本【本始也】三代之道无二以信为管【管准法】宋人有取道者其马不进倒而投之鸂水【倒杀投弃之】又复取道其马不进又倒而投之鸂水如此者三虽造父之所以威马不过此矣不得造父之道而徒得其威无益于御【无益于不知御之道】人主之不肖者有似于此不得其道而徒多其威威愈多民愈不用【民不为之用】亡国之主多以多威使其民矣故威不可无有而不足专恃譬之若盐之于味凡盐之用有所托也不适则败托而不可食威亦然必有所托然后可行【行之也】恶乎托托于爱利爱利之心谕威乃可行威大甚则爱利之心息爱利之心息而徒疾行威身必咎矣【咎一作见】此殷夏之所以絶也君利势也次官也处次官执利势不可而不察于此夫不禁而禁者其惟深见此论耶
　　适威
　　五曰先王之使其民若御良马轻任新节【节节也】欲走不得故致千里善用其民者亦然民日夜祈用而不可得【祈求也】茍得为上用民之走之也若决积水于千仞之谿【七尺曰仭】其谁能当之周书曰民善之则畜也不善则讐也【周书周公所作畜好】有讐而众不若无有厉王天子也【厉王名胡谥法杀戮不辜曰厉周夷王之子宣王之父】有讐而众故流于彘祸及子孙【流放也彘地名今河东永安是也】微召公虎而絶无后嗣【微无也虎臣宣王诗云王命召虎式辟四方彻我疆土此之谓也】今世之人主多欲众之而不知善此多其讐也不善则不有【不得有其位】有必縁其心爱之谓也【縁其仁心故曰心爱之谓也】有其形不可谓有之【形体也不可谓有天下之位也】舜布衣而有天下桀天子也而不得息由此生矣【息安也不得安其位由此多其难生矣】有无之论不可不熟【熟犹知】汤武通于此论故功名立【立犹见也】古之君民者仁义以治之爱利以安之忠信以导之【导犹先也】务除其灾思致其福故民之于上也若玺之于涂也抑之以方则方抑之以圜则圜若五种之于地也必应其类而蕃息于百倍此五帝三王之所以无敌也【无能敌之也如神】身已终矣而后世化之如神【从其化有如神也】其人事审也【其所施行皆可为人法式故曰审也】魏武侯之居中山也问于李克曰吴之所以亡者何也【武侯文侯之子也乐羊伐中山得中山故武侯居之也】李克对曰骤战而骤胜【骤数也】武侯曰骤战而骤胜国家之福也其独以亡何故对曰骤战则民罢骤胜则主骄以骄主使罢民然而国不亡者天下少矣骄则恣恣则极物【极尽可欲之物】罢则怨怨则极虑【极其巧欺不臣之虑】上下俱极吴之亡犹晚【犹尚】此夫差之所以自殁于干隧也【为越所破自刭于干隧】东野稷以御见庄公进退【一作却】中绳左右旋中规【东野姓稷其名】庄公曰善以为造父不过也【过犹胜也】使之钩百而少及焉【不逹也】顔阖入见【见谒也】庄公曰子遇东野稷乎对曰然臣遇之【按鲁世家庄公桓公之子同也顔阖在春秋后盖鲁缪公时人也在庄公后十二世矣若实庄公顔阖为妄矣若实顔阖庄公为妄矣由此观之咸阳市门之金固得载而归之也】其马必败庄公曰将何败少顷东野之马败而至庄公召顔阖而问之曰子何以知其败也顔阖对曰夫进退【一作却】中绳左右旋中规造父之御无以过焉乡臣遇之犹求其马臣是以知其败也【善当自求于心而反求于御马速疾故知其败也】故乱国之使其民不论人之性不反人之情烦为教而过不识【过责识知】数为令而非不从【令不可从而非人不从之也】巨为危而罪不敢【不敢登其危者而罪之也】重为任而罚不胜【不能胜其所任者而罪之也】民进则欲其赏退【一作知】则畏其罪知其能力之不足也则以为继矣以为继知则上又从而罪之【罪之罪其为也】是以罪召罪【召致也】上下之相讐也由是起矣故礼烦则不庄业烦则无功【一作准】令苛则不听禁多则不行【设禁而不禁为不行也】桀纣之禁不可胜数故民因【一作用】而身为戮极也不能用威适【适宜也】子阳极也好严有过而折弓者恐必死遂应猘狗而弑子阳极也【子阳郑君也一曰郑相也好严猛于罪刑无所赦家人有折弓者恐诛因国人有逐狡狗之扰而杀子阳极于刑之故也】周鼎有窃【一作穷】曲状甚长上下皆曲以见极之败也【未闻】
　　为欲
　　六曰使民无欲上虽贤犹不能用【民无欲不为物动虽有贤君不能得用之也】夫无欲者其视为天子也与为舆同【舆众也】其视有天子也与无立锥之地同【同等也】其视为彭祖也与为殇子同【彭祖殷贤大夫也盖夀七百余嵗九嵗以下为下殇七嵗以下为无服殇】天子至贵也天下至富也彭祖至夀也诚无欲则是三者不足以劝【劝乐也】舆至贱也无立锥之地至贫也殇子至夭也诚无欲则是三者不足以禁防有一欲则北至大夏南至北戸西至三危东至扶木不敢乱矣【乱犹难也】犯白刃冒流矢趣【一作赴】水火不敢却也【却犹止也】晨寤兴务耕疾庸【古耕字】为烦辱不敢休矣故人之欲多者其可得用亦多人之欲少者其得用亦少无欲者不可得用也人之欲虽多而上无以令之人虽得其欲人犹不可用也令人得欲之道不可不审矣善为上者能令人得欲无穷故人之可得用亦无穷也蛮夷反舌殊俗异习之国【反舌夷语与中国相反故曰反舌也】其衣服冠带宫室居处舟车器械声色滋味皆异其为欲使一也【一同也】三王不能革不能革而功成者顺其天也【天身也】桀纣不能离不能离而国亡者逆其天也逆而不知其逆也湛于俗也久湛而不去则若性性异非性不可不熟不闻道者何以去非性哉无以去非性则欲未尝正矣欲不正以治身则夭以治国则亡故古之圣王审顺其天而以行欲则民无不令矣功无不立矣圣王执一四夷皆至者其此之谓也执一者至贵也至贵者无敌圣王托于无敌故民命敌焉羣狗相与居皆静无争投以炙鸡则相与争矣【炙鸡狗所欲之故闘争之】或折其骨或絶其筋争术存也争术存因争不争之术存因不争取争之术而相与争万国无一凡治国令其民争行义也乱国令其民争为不义也强国令其民争乐用也弱国令其民争竞不用也夫争行义乐用与争为不义竞不用此其为祸福也天不能覆地不能载【言其大也】晋文公伐原【原晋邑文公复国原不从故伐之今河内轵县北原城是也】与士期七日七日而原不下【下降】命去之谋士言曰原将下矣师吏请待之公曰信国之寳也得原失寳吾不为也遂去之明年复伐之与士期必得原然后反原人闻之乃下卫人闻之以文公之信为至矣乃归文公故曰次原得卫者此之谓也文公非不欲得原也以不信得原不若勿得也必诚信以得之归之者非独卫也文公可谓知求欲矣
　　贵信
　　七曰凡人主必信信而又信谁人不亲【谁犹何也】故周书曰允哉允哉以言非信则百事不满也【周书逸书也满犹成】故信之为功大矣信立则虚言可以赏矣虚言可以赏则六合之内皆为巳府矣信之所及尽制之矣制之而不用人之有也【人之有他人之有也】制之而用之已之有也已有之则天地之物毕为用矣【毕尽也】人主有见此论者其王不久矣人臣有知此论者可以为王者佐矣天行不信不能成嵗地行【一作安】不信草木不大【不信气节隂阳皆不交故不成嵗也】春之徳风风不信其华不盛华不盛则果实不生【在木曰果在地曰蓏】夏之徳暑暑不信其土不肥土不肥则长遂不精【遂成也】秋之徳雨雨不信其谷不坚谷不坚则五种不成【坚好成熟也】冬之徳寒寒不信其地不刚地不刚则冻闭不开【不开气不通也】天地之大四时之化而犹不能以不信成物又况乎人事【乎于也】君臣不信则百姓诽谤社稷不宁处官不信则少不畏长贵贱相轻赏罚不信则民易犯法不可使令【易轻也】交友不信则离散郁怨不能相亲【亲比也】百工不信则器械苦伪丹漆染色不贞【贞正也】夫可与为始可与为终可与尊通可与卑穷者其惟信乎信而又信重袭于身乃通于天以此治人则膏雨甘露降矣寒暑四时当矣【当犹应也】齐桓公伐鲁鲁人不敢轻战去鲁国五十里而封之鲁请比闗内侯以听桓公许之曹翽谓鲁庄公曰君宁死而又死乎其宁生而又生乎庄公曰何谓也曹翽曰听臣之言国必广大身必安乐是生而又生也不听臣之言国必灭亡身必危辱是死而又死也庄公曰请从于是明日将盟庄公与曹翽皆懐劔至于坛上庄公左搏桓公右抽劔以自承【承佐也】曰鲁国去境数百里今去境五十里亦无生矣钧其死也戮于君前【钓等也戮亦死也】管仲鲍叔进曹翽按劔当两陛之间曰且二君将改圗毋或进者庄公曰封于汶则可不则请死管仲曰以地卫君非以君卫地君其许之乃遂封于汶南与之盟归而欲勿予管仲曰不可人特刼君而不盟君不知不可谓智临难而不能勿听不可谓勇许之而不予不可谓信不智不勇不信有此三者不可以立功名予之虽亡地亦得信以四百里之地见信于天下君犹得也庄公仇也曹翽贼也信于仇贼又况于非仇贼者乎【公羊传曰庄公升坛曹子手劔而从之请复汶阳之田管子曰君许之桓公曰诺曹子请盟桓公下与之盟要盟可犯而桓公不欺曹子可仇而桓公不怨桓公之信着乎天下自柯之盟始焉此之谓也】夫九合之而合一匡之而听从此生矣管仲可谓能因物矣以辱为荣以穷为通虽失乎前可谓后得之矣物固不可全也
　　举难
　　八曰以全举人固难物之情也【物事事难全也】人伤尧以不慈之名舜以卑父之号禹以贪位之意汤武以放弑之谋五伯以侵夺之事【伤毁也】由此观之物岂可全哉故君子责人则以人自责则以义责人以人则易足易足则得人自责以义则难为非难为非则行餙【饰读曰勅勅正也】故任天地而有余【徳饶也】不肖者则不然责人则以义自责则以人责人以义则难瞻难赡则失亲【难赡则恐恐则离叛故失所亲之也】自责以人则易为易为则行茍【茍且不从礼义也】故天下之大而不容也身取危国取亡焉此桀纣幽厉之行也尺之木必有节目寸之玉必有瑕瓋先王知物之不可不全也故择务而贵取一也【一分】季孙氏刼公家孔子欲谕【一作论】术则见外【季孙氏武子季文子子也刼夺公家政事而自专之也孔子欲以道而见逺也】于是受养而便説【孔子受其养而季氏便之】鲁国以訾【訾毁也毁孔子也】孔子曰龙食乎清而游乎清螭食乎清而游乎浊鱼食乎浊而游乎浊【螭龙之别也】今丘上不及龙下不若鱼丘其螭耶夫欲立功者岂得中绳哉救溺者濡追逃者趋【趋走也】魏文侯弟曰季成友曰翟璜文侯欲相之而未能决以问季充季充对曰君欲置相【置立】则问乐腾与王孙茍端孰贤【孰谁】文侯曰善以王孙茍端而不肖翟璜进之以乐腾为贵季成进之故相季成凡听于主言人不可不慎季成弟也翟璜友也而犹不能知何由知乐腾与王孙茍端哉防贱者知亲习者亲习者不知理无自然自然而断相过季充之对魏文侯也亦过【过长也论语曰过犹不及言俱不得其适】虽皆过譬之若金之与木金虽柔犹坚于木孟尝君问于白圭曰魏文侯名过桓公而功不及五伯何也【孟尝君齐公子田婴之子田文也白圭周人问文侯功何以不及五伯也】白圭对曰文侯师子夏友田子方敬段干木此名之所以过桓公也卜相曰成与璜孰可此功之所以不及五伯也【卜择也成季成璜翟璜也】相也者百官之长也择者欲其博也今择而不去二人与用其讐亦逺矣且师友也者公可也戚爱也者私安也以私胜公衰国之政也然而名号显荣者三士羽之也【翼羽佐之】寗戚欲干齐桓公穷困无以自进于是为商旅将任车以至齐【任亦将也】暮宿于郭门之外桓公郊迎客夜开门辟任车爝火甚盛从者甚众寗戚饭牛居车下望桓公而悲击牛角疾歌【歌硕防也其诗曰硕防硕防无食我黍三嵗贯女莫我肯顾逝将去女适彼乐土乐土乐土爰得我所硕防硕防无食我麦三嵗贯女莫我肯徳逝将去女适彼乐国乐国乐国爰得我直硕防硕防无食我苖三嵗贯女莫我冑劳逝脟去女适彼乐郊乐郊乐郊谁之永号者是也】桓公闻之抚其仆之手曰异哉之歌者非常人也命后车载之桓公反至从者以请【请所置】桓公赐之衣冠将见之寗戚见说桓公以治境内明日复见説桓公以为天下【为治】桓公大説将任之【任用也】羣臣争之曰客卫人也卫之去齐不逺君不若使人问之而固贤者也用之未晚也桓公曰不然问之患其有小恶以人之小恶亡人之大美此人主之所以失天下之士也已凡听必有以矣今听而不复问合其所以也且人固难全权而用其长者当举也桓公得之矣















　　吕氏春秋卷十九
　　钦定四库全书
　　吕氏春秋卷二十
　　汉　髙诱　注
　　恃君览第八
　　恃君
　　一曰凡人之性爪牙不足以自守卫【卫扞也】肌肤不足以扞寒暑【扞御也】筋骨不足以从利辟害【从随也】勇敢不足以却猛禁悍【禁止也】然且犹裁万物制禽兽服狡虫【狡虫虫之狡害者】寒暑燥湿弗能害【古人知为之备】不惟先有其备而以羣聚邪羣之可聚也相与利之也利之出于羣也君道立也【众之所奉戴故道立】故君道立则利出于羣【羣众也】而人备可完矣昔太古尝无君矣【太古上古两仪之始未有君臣之制】其民聚生羣处知母不知父无亲戚兄弟夫妻男女之别无上下长幼之道无进退揖让之理无衣服履带宫室畜积之便无器械舟车城郭险阻之备此无君之患【上茍所无者无以化下故以无君为患】故君臣之义不可不明也【明知也】自上世以来天下亡国多矣而君道不废者天下之利也【君施庆赏威刑以正之故天下之利也】故废其非君而立其行君道者【行奉也】君道何如利而物利章【熊虎为旗章明识也】非濵之东【朝鲜乐浪之县箕子所封滨于东海也】夷秽之乡【东方曰夷秽夷国名】大解陵鱼其鹿野摇山岛大人之居多无君【东方之夷无有君长】汉之南【扬州汉水南】百越之际【越有百种】敝凯诸夫风余靡之地缚娄阳禺驩兠之国多无君【皆南越之夷无君者】氐呼唐离水之西僰人野人【僰读如匍匐之匐】篇笮之川舟人送龙突人之乡多无君【西方之戎无君者先言氐后言突人自近及逺也】雁门之北鹰隼所鸷须窥之国饕餐穷竒之地叔逆之所儋耳之居多无君【北方狄无君者也孔子曰夷狄之有君不如诸夏之亡故曰多无君也】此四方之无君者也其民麋鹿禽兽【不知礼义无长幼之别如麋鹿禽兽也】少者使长长者畏壮有力者贤【贤豪者也】暴傲者尊日夜相残无时休息以尽其类【类种也】圣人深见此患也故为天下长虑【虑计也】莫如置天子也【置立也】为一国长虑莫如置君也置君非以阿君也【阿犹私为也】置天子非以阿天子也置官长非以阿官长也徳衰世乱然后天子利天下【一幼奉长卑事尊强不得陵弱众不得暴寡以此利之】国君利国官长利官此国所以逓兴逓废也乱难之所以时作也【不得常施时盗作耳】故忠臣防士内之则谏其君之过也【谏止也】外之则死人臣之义【义重于身】豫让欲杀赵襄子【欲为智伯杀赵襄子也已説在上篇】灭须去眉自刑以变其容为乞人而往乞于其妻之所其妻曰状貌无似吾夫者其音何类吾夫之甚也又吞炭以变其音其友谓之曰子之所道甚难而无功谓子有志则然矣谓子智则不然以子之材而索事襄子【索求也】襄子必近子子得近而行所欲此甚易而功必成豫让笑而应之曰是先知报后知也为故君贼新君矣大乱君臣之义者无此失吾所为为之矣凡吾所为为此者所以明君臣之义也非从易也柱厉叔事莒敖公【莒子国也敖公谥公君也】自以为不知而去居于海上【柱厉叔自以不为敖公之所知而逺去居于海上也】夏日则食菱芡【菱芰也芡鸡头也一名雁头生水中】冬日则食橡栗【橡皂斗也其状似栗】莒敖公有难柱厉叔辞其友而往死之【往死敖公之难也】其友曰子自以为不知故去今又往死之是知与不知无异别也【言叔为不见知于敖公而舍之去今复往死其难是与见知不见知无别异也】柱厉叔曰不然自以为不知故去今死而弗往死是果知我也【今不死其难是为使敖公果知我为不良臣也】吾将死之以丑后世人主之不知其臣者也【丑愧也惟明君能知忠臣耳敖公弗及也死其难可以使后世不知良臣之君惭于不知人也】所以激君人者之行而厉人主之节也【激发也所以发起君人之行厉髙也人君务在知人知人则所以厉人主之志节也】行激节厉忠臣幸于得察【察知也】忠臣察则君道固矣【臣见知则尽忠以卫上故君道安固不危殆也】
　　长利
　　二曰天下之士也者虑天下之长利而固处之以身若也利虽倍于今而不便于后弗为也【为施也】安虽长久而以私其子孙弗行也【私利也】自此观之陈无宇之可丑亦重矣【陈无宇齐大夫陈须无之子桓子也丑谓其贪也与鲍文子俱伐栾髙氏战于稷栾髙氏败又败于庄国人追之又败于鹿门栾施疆出奔陈鲍分其室是其贪禄也】其与伯成子髙周公旦戎夷也形虽同取舍之殊岂不逺哉【伯成子髙辞诸侯而耕周公旦股肱周室辅翼成王而致太平戎夷齐之仁人也陈无宇虽身形与之同然其行贪欲相去絶逺也】尧治天下伯成子髙立为诸侯尧授舜舜授禹伯成子髙辞诸侯而耕禹往见之则耕在野禹趋就下风而问曰尧理天下吾子立为诸侯今至于我而辞之故何也伯成子髙曰当尧之时未赏而民劝未罚而民畏民不知怨不知説愉愉其如赤子今赏罚甚数而民争利且不服徳自此衰利自此作【作起也】后世之乱自此始【始首也】夫子盍行乎无虑吾农事【盍何不也行去也虑犹乱也】协而耰遂不顾【协和悦也耰覆种也顾视也】夫为诸侯名显荣实佚乐继嗣皆得其泽伯成子髙不待问而知之然而辞为诸侯者以禁后世之乱也【以止后世争荣之乱也】辛寛见鲁缪公曰臣而今而后知吾先君周公之不若太公望封之知也昔者太公望封于营丘之渚海阻山髙险固之地也是故地日广子孙弥隆【广大也隆盛也】吾先君周公封于鲁无山林谿谷之险诸侯四面以达【逹通也】是故地日削子孙弥杀【削小也杀衰也】辛寛出南宫括入见公曰今者寛也非周公其辞若是也南宫括对曰寛少者弗识也【少小也不知也】君独不闻成王之定成周之説乎其辞曰惟余一人营居于成周惟余一人有善易得而见也有不善易得而诛也【言恃徳不恃险也】故曰善者得之不善者失之古之道也【得之者若汤武也失之者若桀纣故曰古之道也】夫贤者岂欲其子孙之阻山林之险以长为无道哉小人哉寛也今使燕爵为鸿鹄鳯凰虑则必不得矣【燕爵谕辛寛也言寛亦不能为贤者虑也】其所求者瓦之间隙屋之翳蔚也【燕爵志小而近也】与一举则有千里之志徳不盛义不大则不至其郊【为圣徳之君至其郊也】愚庳之民其为贤者虑亦犹此也固妄诽訾岂不悲哉【亦如燕爵为鸿鹄鳯凰虑何时能得既不得之妄诽谤訾毁之故曰岂不悲哉痛伤之也】戎夷违齐如鲁天大寒而后门【违去去齐至鲁也后门日夕门已闭也】与弟子一人宿于郭外寒愈甚谓其弟子曰子与我衣我活也我与子衣子活也我国士也为天下惜死【惜爱也】子不肖人也不足爱也【爱亦惜也】子与我子之衣弟子曰夫不肖人也又恶能与国士之衣哉【恶安也不肖人亦自爱其死安能与国士之衣哉】戎夷太息叹曰嗟乎道其不济夫【死之道其不济也】解衣与弟子夜半而死弟子遂活谓戎夷其能必定一世则未之识【识知也】若夫欲利人之心不可以加矣【加上也】逹乎分仁爱之心识也故能以必死见其义【诱以戎夷不义之义耳欲求弟子之衣以惜其死是不义也弟子拒之以不肖人恶能与国士之衣计不能两生穷乃解衣是不义之义也淮南记曰楚有卖其母者而谓其买者曰此母老矣幸善食之不亦不义也】
　　知分
　　三曰逹士者逹乎死生之分【君子死义不求茍生不义而生弗为也故曰逹乎死生之分淮南记曰左手据天下之圗右手刎其喉愚夫弗为生贵于天下也死君亲之难者则当视死如归盖义重于身也此之谓逹于死生之分者也】逹乎死生之分则利害存亡弗能惑矣【不为利存而遂茍生不为害亡而辞死故曰利害存亡弗能惑移也】故晏子与崔杼盟而不变其义【崔子盟国人曰所不与崔庆者晏子仰天叹曰婴所不唯忠于君利社稷者是与故曰不变其义】延陵季子吴人愿以为王而不肯【季子吴夀梦少子也不肯为王去之延陵不入吴国故曰延陵季子也】孙叔敖三为令尹而不喜【叔敖防贾伯盈之子】三去令尹而不忧【令尹楚卿也论语云令尹子文不云叔敖】皆有所逹也【逹于髙位疾颠厚味腊毒者也】有所逹则物弗能惑【惑动也】荆有次非者得寳劔于干遂【干遂吴邑】还反渉江【渉度也】至于中流有两蛟夹绕其船【鱼满二千斤为蛟】次非谓舟人曰子尝见两蛟绕船能两活者乎船人曰未之见也次非攘臂袪衣拔寳劔曰此江中之腐肉朽骨也弃劔以全己予奚爱焉于是赴江刺蛟【赴入也】杀之而复上船舟中之人皆得活荆王闻之仕之执圭【周礼侯执信圭楚以次非勇武而侯之】孔子闻之曰夫善哉不以腐肉朽骨而弃劔者其次非之谓乎禹南省方济乎江黄龙负舟舟中之人五色无主禹仰视天而叹曰吾受命于天竭力以养人生性也死命也余何忧于龙焉【忧惧也】龙俛耳低尾而逝【逝去也】则禹逹乎死生之分利害之经也【经道】凡人物者隂阳之化也隂阳者造乎天而成者也天固有衰嗛废伏有盛盈蚠息人亦有困穷屈匮有充实逹遂【逹通遂成】此皆天之容物理也而不得不然之数也古圣人不以感私伤神【感念私邪伤神性也】俞然而以待耳【俞安】晏子与崔杼盟其辞曰不与崔氏而与公孙氏者受其不祥【公孙氏齐羣公子之子故曰公孙氏公党之不与崔杼同者也故曰不祥也】晏子俛而饮血仰而呼天曰不与公孙氏而与崔氏者受此不祥【反其盟也】崔杼不説直兵造胸勾兵钩颈【直矛也勾防也】谓晏子曰子变子言【变更】则齐国吾与子共之子不变子言则今是巳【巳竟也言今竟子】晏子曰崔子子独不为夫诗乎诗曰莫莫葛藟施于条枚凯弟君子求福不囬【诗大雅旱麓之卒章莫莫葛藟之貌延蔓于条枚之上得其性也乐易之君子求福不以邪道顺于天性以正直受大福】婴且可以囬而求福乎子惟之矣【惟宜也】崔杼曰此贤者不可杀也罢兵而去晏子授绥而乗其仆将驰晏子无良其仆之手曰安之毋失节疾不必生徐不必死鹿生于山而命悬于厨今婴之命有所悬矣晏子可谓知命矣命也者不知所以然而然者也人事智巧以举错者不得与焉故命也者就之未得去之未失【蹈义就死未必死也故曰就之未得茍从不义以去死求生未必生故曰去之未失也】国士知其若此也故以义为之决而安处之【处居也】白圭问于邹公子夏后启曰【夏后启邹公子之名】践绳之节四上之志三晋之事此天下之豪英【践绳之节正直也四上谓君也卿大夫士与君为四四者之中君处其上故曰四上之志晋之三卿韩魏赵氏皆以豪英之才专制晋国三分之为诸侯卒皆称王故曰三晋之事此天下之豪英万人为英百人为豪】以处于晋而迭【一作亟】闻晋事未尝闻践绳之节四上之志【处居居于晋数闻三晋之事】愿得而闻之【愿闻践绳之节四上之志也】夏后启曰鄙人也焉足以问【言不足问】白圭曰愿公子之毋让也夏后启曰以为可为故为之为之天下弗能禁矣【禁止也】以为不可为故释之释之天下弗能使矣【释舍】白圭曰利弗能使乎威弗能禁乎夏后启曰生不足以使之则利曷足以使之矣【生重利轻言令必生犹不可使也但以所利谕之何足以使之】死不足以禁之则害曷足以禁之矣【死重害轻也言为义者虽死为之故曰不足以禁之死且犹弗禁何况害也何足以禁之也】白圭无以应夏后启辞而出【出去】凡使贤不肖异【使贤以义使不肖以利故曰异也】使不肖以赏罚【言赏必生罚必死不肖者喜生恶死则可使矣】使贤以义【贤者不畏义死不好不义生惟义之所在死生一也】故贤主之使其下也必义审赏罚然后贤不肖尽为用矣【尽可得使为己用也】
　　召数
　　四曰类同相召【召致也】气同则合【合防也】声比则应【应知也】故鼔宫而宫应【鼓大宫小宫应】鼓角而角动【击大角小角动】以龙致雨以形逐影【龙水物也故致雨影出于形形行日中则影随之故曰以形逐影】祸福之所自来众人以为命焉不知其所由故国乱非独乱有必召冦【召致】独乱未必亡也召冦则无以存矣凡兵之用也用于利用于义【传曰利义之和也】攻乱则服服则攻者利【得其利】攻乱则义义则攻者荣【得荣名也】荣且利中主犹且为之有况于贤主乎故割地寳器戈劔卑辞屈服不足以止攻惟治为足【足以止人攻】治则为利者不攻矣【为利动者不来攻已】为名者不伐矣【为名移者不来伐已】凡人之攻伐也非为利则固为名也名实不得国虽强大则无为攻矣【无名实之国虽强大则无为往攻之矣传曰取乱侮亡此是也】兵所自来者久矣尧战于丹水之浦以服南蛮【丹水在南阳浦岸也一曰崕也】舜却苖民更易其俗【苗民有苗也却犹止更改】禹攻曹魏【攻伐】屈骜有扈以行其教【春秋传曰启伐有扈言屈骜不知出何书也】三王以上固皆用兵也乱则用治则止治而攻之不祥莫大焉乱而弗讨害民莫长焉此治乱之化也【化变也】文武之所由起也文者爱之征也武者恶之表也爱恶循义文武有常圣人之元也【元寳】譬之若寒暑之序时至而事生之圣人不能为时而能以事适时事适于时者其功大【事之适得其时则无不成故功大】士尹池为荆使于宋司城子罕觞之【司城司空卿官宋武公名司空故改为司城觞爵饮尹池酒也】南家之墙犨于前而不直【犨犹出曲出子罕堂前也】西家之潦径【一作注】其宫而不止【西家地髙潦东流经子罕之宫而不禁】士尹池问其故【问不直墙不止潦之故】司城子罕曰南家工人也为鞔百也【鞔履也作履之工也一曰鞔靷也作车靷之工也】吾将徙之其父曰吾恃为鞔以食三世矣【作挽以共食】今徙之是宋国之求鞔者不知吾处也吾将不食【鞔不售无以自食】愿相国之忧吾不食也为是故吾弗徙也西家髙吾宫卑潦之经吾宫也利故弗禁也士尹池归荆荆王适兴兵而攻宋士尹池谏于荆王曰宋不可攻也其主贤【主君】其相仁【相子罕】贤者能得民【得民欢心】仁者能用人【人为之用也】荆国攻之其无功而为天下笑乎故释宋而攻郑孔子闻之曰夫修之于庙堂之上而折冲乎千里之外者其司城子罕之谓乎【冲车所以冲突敌之军能防破之也有道之国不可攻伐使欲攻已者折还其冲车于千里之外不敢来也】宋在三大万乗之间【南有楚北有晋东有齐故曰三大万乗之间也】子罕之时无所相侵邉境四益【四境不侵削则为益】相平公元公景公以终其身其惟仁且节与【节俭也】故仁节之为功大矣【按春秋子罕杀宋昭公不但相三君以终身】故明堂茅茨蒿柱土阶三等以见节俭【等级也茅可覆屋蒿非柱任也虽云俭节实所未闻】赵简子将袭卫使史黙往睹之【睹视】期以一月六月而后反【反还也】赵简子曰何其久也史黙曰谋利而得害犹弗察也【察知】今蘧伯玉为相史防佐焉【伯玉卫大夫蘧庄子无咎之子瑗谥曰成子史防亦卫之大夫字子鱼论语云直哉史鱼】孔子为客子贡使令于君前甚听【君从其言】易曰涣其羣元吉涣者贤也羣者众也元者吉之始也涣其羣元吉者其佐多贤也【谓孔子子贡之客也吴公子札适卫説蘧瑗史防公子荆公叔发公子翚曰卫多君子未有患也故其佐多贤也】赵简子按兵而不动凡谋者疑也疑则从义断事从义断事则谋不亏谋不亏则名实从之【既有美名又有其实故曰名实从之】贤主之举也岂必旗偾将毙而乃知胜败哉察其理而得失荣辱定矣故三代之所贵无若贤也【若如也】
　　逹郁
　　五曰凡人三百六十节九窍五藏六府肌肤欲其比也【比犹致也】血脉欲其通也【通利】筋骨欲其固也【固坚】心志欲其和也【和调也】精气欲其行也【精气以行血脉荣卫三百六十节故曰欲其行也】若此则病无所居而恶无由生矣病之留恶之生也精气郁也【郁滞不能通】故水郁则为汚【水浅不流曰汚】树郁则为蠧【蠧蝎木中之虫也】草郁则为蒉【蒉秽】国亦有郁生徳不通民欲不逹此国之郁也国郁处久则百恶并起而万灾丛至矣【丛聚也】上下之相忍也由此出矣【出生也】故圣王之贵豪士与忠臣也为其敢直言而决郁塞也周厉王虐民国人皆谤【谤怨】召公以告曰民不堪命矣王使卫巫监谤者【召公周大夫召公奭也监视】得则杀之国莫敢言道路以目【以目相视而已不敢失言】王喜以告召公曰吾能弭谤矣【弭止也】召公曰是障之也非弭之也【障防】防民之口甚于防川川壅而溃败人必多夫民犹是也是故治川者决之使导治民者宣之使言是故天子听政使公卿列士正谏好学博闻献诗蒙箴师诵【目不见曰蒙师瞽师诗云蒙叟奏公】庶人传语【庶人无官者不得见王故传语因人以通】近臣尽规【规谏】亲戚补察而后王斟酌焉【斟酌取其善而行】是以下无遗善【善皆逹王所】上无过举【过失】今王塞下之口而遂上之过恐为社稷忧王弗听也三年国人流王于彘【流放也彘河东永安是也】此郁之败也郁者不阳也周鼎着防令马履之为其不阳也不阳者亡国之俗也管仲觞桓公曰暮矣桓公乐之而征烛【觞飨也征求也】管仲曰臣卜其昼未卜其夜君可以出矣【出罢】公不説曰仲父年老矣寡人与仲父为乐将几之请夜之【以夜继昼】管仲曰君过矣夫厚于味者薄于徳沉于乐者反于忧壮而怠则失时【怠懈】老而解则无名【无善终之始】臣乃今将为君勉之【勉励励君使不沉于夜乐】若何其沉于酒也管仲可谓能立行矣凡行之堕【堕壊】也于乐【酣乐】今乐而益饬【饬正也】行之壊也于贵【贵则骄】今主欲留而不许伸志行理贵乐弗为变以事其主此桓公之所以霸也【管仲不与桓公烛不留桓公夜乐所以能致桓公于霸也】列精子髙听行乎齐湣王【列精子髙六国时贤人也听行其徳行见敬于齐王也湣王宣王之子】善衣东布衣白缟冠颡推之履特防朝雨祛歩堂下谓其侍者曰我何若【颡推之履弊履也祛歩举衣而歩也列精子髙自谓其从者曰我好丑如何也】侍者曰公姣且丽【姣丽皆好貌也】列精子髙因歩而窥于井粲然恶丈夫之状也【临井自照见不好故曰恶丈夫之状也】喟然叹曰侍者为吾听行于齐王也夫何阿哉【阿曲媚也列精子髙言侍者我为齐王所听而敬谓我美丽不言恶故曰阿我也】又况于所听行乎万乗之主人之阿之亦甚矣【万乗之主谓齐王从者且犹阿也而云美且丽也人之阿齐王齐王实不良而言其良甚于已侍者之言也】而无所镜其残亡无日矣【言齐王无所用自见其残暴也亡无期日矣】孰当可而镜【孰谁镜照】其惟士乎【独士履礼蹈正不阿于俗而能镜之也】人皆知説镜之明己也而恶士之明己也【镜明见人之首而人不推镜破之而扢以锡摩以白旃是説镜之明己也士有明己者陈己之短欲令长之以除其病而不徳之反欲杀之是恶士之明己也】镜之明己也功细【细小】士之明己也功大【正己之服而以匡君致治安定社稷故功之大也】得其细失其大不知类耳【类事】赵简子曰厥也爱我铎也不爱我【厥赵厥赵简子家臣也铎尹铎亦家臣也传曰季孙之爱我疾疹也孟孙之恶我药石也美疢不如恶石此之谓也】厥之谏我也必于无人之所【所处也】铎之谏我也喜质我于人中【质正】必使我丑【丑恶】尹铎对曰厥也爱君之丑也【爱惜】而不爱君之过也【过明也】铎也爱君之过也而不爱君之丑也臣尝闻相人于师敦顔而土色者忍丑【敦厚也土色黄色也土为四时五行之主多所戴受故能辱忍丑也谓简子之色也】不质君于人中恐君之不变也【变改】此简子之贤也人主贤则人臣之言刻【刻尽】简子不贤铎也卒不居赵地【居处】有况乎在简子之侧哉【侧犹在左右也】
　　行论
　　六曰人主之行与布衣异【布衣匹夫】势不便时不利事讐以求存【存一作全讐周也】执民之命执民之命重任也不得以快志为故【故事也】故布衣行此指于国不容乡曲【指犹志布衣之人行此志于国不能自容于乡曲】尧以天下让舜【让犹予也】鲧为诸侯怒于尧曰得天之道者为帝得地之道者为三公今我得地之道而不以我为三公以尧为失论【论犹理也】欲得三公怒甚猛兽欲以为乱比兽之角能以为城【以为城池之固】举其尾能以为旌【以为旌旗之表也】召之不来仿佯于野以患帝舜于是殛之于羽山副之以吴刀【羽山东极之山也书云鲧乃殛死先殛后死也】禹不敢怨而反事之官为司空【禹鲧子也不敢怨舜而还事舜治水土者也】以通水潦顔色黎黒歩不相过窍气不通以中帝心【中犹得】昔者纣为无道杀梅伯而醢之杀鬼侯而脯之以礼诸侯于庙【肉酱为醢肉熟为脯梅伯鬼侯皆纣之诸侯也梅伯説鬼侯之女美令纣取之纣听妲己之谮曰以为不好故醢梅伯脯鬼侯以其脯燕诸侯于庙中】文王流涕而咨之【咨嗟叹辞】纣恐其畔欲杀文王而灭周文王曰父虽无道子敢不事父乎君虽不惠臣敢不事君乎孰王而可畔也纣乃赦之天下闻之以文王为畏上而哀下也诗曰惟此文王小心翼翼昭事上帝聿懐多福【诗大雅大明之三章言文王小心翼翼然敬慎明于事上不敢携贰所以得众福也】齐攻宋燕王使张魁将燕兵以从焉齐王杀之燕王闻之泣数行而下召有司而告之曰余兴事而齐杀我使请令举兵以攻齐也使受命矣凡繇进见争之曰贤王故愿为臣今王非贤主也愿辞不为臣【辞去也】昭王曰是何也对曰松下乱先君以不安弃羣臣也王苦痛之而事齐者力不足也【昭王燕王子哙之子先君谓子哙也松下地名也齐代燕子哙与松下战为齐所获故曰弃羣臣也王苦伤之而奉事齐者盖力不足以伐齐】今魁死而王攻齐是视魁而贤于先君王曰诺【从凡繇諌也】请王止兵【请王出令止兵也】王曰然则若何凡繇对曰请王缟素辟舍于郊遣使于齐客而谢焉曰此尽寡人之罪也大王贤主也岂尽杀诸侯之使者哉然而燕之使者独死此邑之择人不谨也愿得变更请罪【更改更也】使者行至齐【行还也】齐王方大饮左右官实御者甚众因令使者进报【使其使者进报燕使之至也】使者报言燕王之甚恐惧而请罪也毕又复之以矜左右官实【説燕王谓伏罪讫又复使説之以自矜大于左右官实官长也使闻知也】因乃发小使以反令燕王复舍【小使微者也反燕王使复舍也】此济上之所以败【此齐所以为燕军所败于济上也】齐国以虚也七十城微田单固几不及【虚弱也燕昭王使乐毅伐齐得七十余城事未讫使骑刼代之田单率即墨市民击骑刼军尽破之悉反其城故曰无田单几不及免矣】湣王以大齐骄而残田单以即墨城而立功【湣王骄暴淖齿杀之擢其筋悬之东庙故曰而残也田单以即墨市民大破燕军故曰而立功也】诗曰将欲毁之必重累之将欲踣之必髙举之其此之谓乎【诗逸诗也】累矣而不毁举矣而不踣【累之重乃易毁也踣破也举之髙乃易破也以喻湣王骄乱甚乃易破也燕军攻髙亦易破使田单序其名也】其惟有道者乎【有道者能满而不溢髙而不危故曰其惟有道者乎也】楚庄王使文无畏于齐过于宋不先假道【庄王楚穆王商臣之子恭王之父也无畏申周楚大夫也使如齐不假道于宋也】还反华元言于宋昭公曰往不假道来不假道是以宋为野鄙也【昭公宋成公王臣之子杵臼往来不假道欲以宋为鄙邑】楚之防田也故鞭君之仆于孟诸【言往日与楚防田于孟诸无畏挞宋公之仆】请诛之乃杀文无畏于梁之隄楚王方削袂闻之曰嘻【嘻怒貌也】投袂而起履及诸庭【传曰屦及于窒皇也】劔及诸门【传曰劔及寝门】车及之蒲防之市遂舍于郊【邑外曰郊】兴师围宋九月【围宋在鲁宣公十五年】宋人易子而食之析骨而爨之宋公肉袒执牺【牺牲也】委服告病【病困】曰大国若宥圗之惟命是听庄王曰情【一作殆】矣宋公之言也乃为却四十里而舍于卢门之阖【卢门宋城门阖扉也】所以为成而归也【成平】凡事之本在人主之患人主之患在先事而简人简人则事穷矣今人臣死而不当亲帅士民以讨其故【讨伐也】可谓不简人矣宋公服以病告而还师【还反也】可谓不穷矣夫舍诸侯于汉阳【水北曰阳】而饮至者其以义进退邪【叛而讨之以义进也服而舍之以义退也】彊不足以成此也【传曰疆而不义其弊必速惟义以济故曰彊不足以成也】
　　骄恣
　　七曰亡国之主必自骄必自智必轻物【自谓有过人之智故曰轻物】自骄则简士【简傲也】自智则专独【不咨忠臣】轻物则无备【传曰无备而官犹拾潘也此之谓也】无备召祸专独位危简士壅塞【士不尽规故壅塞无闻知】欲无壅塞必礼士欲位无危必得众欲无召祸必完备三者人君之大经也【经道也】晋厉公侈淫好听谗人欲尽去其大臣而立其左右胥童谓厉公曰必先杀三郄【三郄锜犨至也】族大多怨去大族不偪【不偪廹公室】公曰诺乃使长鱼矫杀郄犨郄锜郄至于朝而陈其尸于是厉公游于匠丽氏栾书中行偃刼而幽之【栾书武子也中行偃荀偃荀伯游献子也幽囚也】诸侯莫之救百姓莫之哀【言厉公之恶】三月而杀之人主之患患在知能害人而不知害人之不当而反自及也【不当谓害贤近不肖自及死于匠丽氏】是何也智短也智短则不知化不知化者举自危【危败】魏武侯谋事而当攘臂疾言于庭曰大夫之虑莫如寡人矣【武侯文侯之子也疾言于庭伐智自大也】立有间再三言【言自多也】李悝趋进曰昔者楚庄王谋事而当有大功退朝而有忧色左右曰王有大功退朝而有忧色敢问其説王曰仲虺有言不谷説之【仲虺汤左相也不谷自谓也】曰诸侯之徳能自为取师者王能自取友者存其所择而莫如己者亡【择取也孔子曰无友不如己者过则勿惮改故曰取无如己者亡】今以不谷之不肖也羣臣之谋又莫吾及也我其亡乎【今以不谷之名不肖羣臣之谋又无如吾无能相匡以不道故曰我其亡乎】曰此霸王之所忧也而君独伐之其可乎【霸王惟此之忧忧不得友而自存也而独自务伐言不可】武侯曰善人主之患也不在于自少而在于自多自多则辞受【辞受当受言而不受】辞受则原竭【不受谋臣之言而自谋之则谋虑之言竭尽也】李悝可谓能谏其君矣壹称而令武侯益知君人之道齐宣王为太室大益百亩堂上三百户以齐之大具之三年而未能成【宣王齐威王之子孟子所见易衅钟之牛者也成立之】羣臣莫敢谏王【莫无】春居问于宣王曰荆王释先王之礼乐而乐为轻【语曰君子不重则不威而自反乐何以为贤也】敢问荆国为有主乎王曰为无主【为无贤主】贤臣以千数而莫敢谏敢问荆国为有臣乎王曰为无臣【为无贤臣】今王为太室其大益百亩堂上三百户以齐国之大具之三年而弗能成羣臣莫敢谏敢问王为有臣乎王曰为无春居曰臣请辟矣趋而出【出去也】王曰春子春子反何谏寡人之晚也寡人请今止之遽召掌书曰书之寡人不肖而好为太室春子止寡人箴谏不可不熟莫敢谏若非弗欲也春居之所以欲之与人同其所以入之与人异宣王微春居几为天下笑矣【微无几近】由是论之失国之主多如宣王然患在乎无春居故忠臣之谏者亦从入之不可不慎此得失之本也【本原也】赵简子沈鸾徼于河曰吾尝好声色矣而鸾徼致之吾尝好宫室台榭矣而鸾徼为之吾尝好良马善御矣而鸾徼来之今吾好士六年矣而鸾徼未尝进一人也是长吾过而绌善也【所得者皆过所不进者乃善故曰长吾过而绌善也】故若简子者能后以理督责于其臣矣以理督责于其臣则人主可与为善而不可与为非可与为直而不可与为枉此三代之盛教
　　观表
　　八曰凡论人心观事传不可不熟不可不深天为髙矣而日月星辰云气雨露未尝休矣【休止也】地为大矣而水泉草木毛羽裸鳞未尝息也【毛虫虎狼之属也羽虫鳯皇鸿鹄鹤鹜之属也祼虫麒麟麋鹿牛羊之属也蹄角祼见皆为裸虫鳞虫蛇鳞之属】凡居于天地之间六合之内者其务为相安利也夫为相害危者不可胜数人事皆然事随心心随欲欲无度者其心无度心无度者则其所为不可知矣人之心隠匿难见渊深难测【测犹知也】故圣人于事志焉圣人之所以过人以先知先知必审征表【征应表异一曰竒表】无征表而欲先知尧舜与众人同等【圣人以征表为异也】征虽易表虽难圣人则不可以飘矣【飘疾也必翔而后集故不可以疾也】众人则无道至焉【征无表以道以至先也】无道至则以为神以为幸【无表之道能过絶于人以先知者则以为有神有幸】非神非幸其数不得不然【言非有神非有幸者必须表故曰其数不得不然】郈成子吴起近【一作有】之矣郈成子为鲁聘于晋过卫【郈成子鲁大夫也郈敬子国之子郈青孙也适晋道经卫】右宰谷臣止而觞之陈乐而不乐酒酣而送之以璧【右宰谷臣卫大夫也以璧送郈成子】顾反过而弗辞【反还也自晋还过卫不辞右宰谷臣】其仆曰向者右宰谷臣之觞吾子也甚懽【向曩也甚厚也】今侯渫过而弗辞【侯何也重过为渫过何为不辞右宰】郈成子曰夫止而觞我与我懽也陈乐而不乐告我忧也酒酣而送之我以璧寄之我也若由是观之卫其有乱乎倍卫三十里闻寗喜之难作右宰谷臣死之【寗喜卫大夫寗惠子殖之子悼子也惠子与孙林父共逐献公出之惠子疾临终谓悼子曰吾得罪于君名载诸侯之策君入则掩之若能掩之则吾子也悼子许诺鲁襄二十六年杀卫侯剽而纳献公故曰寗喜之难作也】还车而临三举而归【临哭也右宰息如是者三故曰三举】至使人迎其妻子隔宅而异之分禄而食之其子长而反其璧【反还也】孔子闻之曰夫智可以微谋仁可以托财者其郈成子之谓乎郈成子之观右宰谷臣也深矣妙矣不观其事而观其志可谓能观人矣吴起治西河之外【吴起卫人仕于魏侯为治西河】王错谮之于魏武侯武侯使人召之吴起至于岸门止车而休望西河泣数行而下其仆谓之曰窃观公之志视舍天下若舍屣【屣履】今去西河而泣何也吴起雪泣而应之【雪拭也】曰子弗识也君诚知我而使我毕能【毕尽】秦必可亡而西河可以王【可以立王政也】今君听谗人之议而不知我西河之为秦也不久矣【言西河畔魏入于秦也】魏国从此削矣【削弱也】吴起果去魏入荆而西河毕入秦魏日以削秦日益大此吴起之所以先见而泣也古之善相马者寒风是相口齿麻朝相颊子女厉相目卫忌相许鄙相【后窍也字读如穷穹之穹】投伐褐相胸胁管青相膹肳陈悲相股脚秦牙相前赞君相后凡此十人者皆天下之良工也其所以相者不同【以用】见马之一征也【征验也】而知节之髙卑足之滑易材之坚脆能之长短非独相马然也人亦有征事与国皆有征圣人上知千嵗下知千嵗非意之也盖有自云也緑圗幡薄从此生矣【幡亦薄也鍜作鐡物言薄令薄也】





　　吕氏春秋卷二十
<子部,杂家类,杂学之属,吕氏春秋>
　　钦定四库全书
　　吕氏春秋卷二十一
　　汉　髙诱　注
　　开春论第一
　　开春
　　一曰开春始雷则蛰虫动矣【动苏也】时雨降则草木育矣【育长也】饮食居处适则九窍百节千脉皆通利矣【通利不壅闭无疾病矣】王者厚其徳积众善而凤皇圣人皆来至矣【雄曰凤雌曰皇三代来至门庭周室至于山泽诗云凤皇鸣矣于彼髙冈此之谓也圣人皆来至谓尧得夔龙稷契舜得益汤得伊尹武丁得傅説之属是也】共伯和修其行好贤仁而海内皆以来为稽矣【共国伯爵夏时诸侯也以好贤仁而人归之皆以来附为稽迟也】周厉之难天子旷絶【难厉王流于彘也周无天子十一年故曰旷絶也】而天下皆来谓矣【谓天子也】以此言物之相应也故曰行也成也善説者亦然言尽理而得失利害定矣岂为一人言哉【善説者大言天下之事得其分理爱之不助憎之不枉故曰岂为一人言哉】魏惠王死葬有日矣【孟子所见梁惠王也秦伐魏魏徙都大梁梁在陈留浚仪西大梁城是也】天大雨雪至于牛目羣臣多谏于太子者曰雪甚如此而行葬民必甚疾之官费又恐不给【给足也】请弛期更日【更改也】太子曰为人子者以民劳与官费用之故而不行先王之葬不义也子勿复言羣臣皆莫敢谏而以告犀首【犀首魏人公孙衍也佩五国相印能合从连横号为犀首】犀首曰吾未有以言之【未犹无也】是其唯惠公乎请告惠公【言唯惠公能谏之也惠公惠王相惠施也】惠公曰诺驾而见太子曰葬有日矣太子曰然惠公曰昔王季厯葬于涡山之尾栾水齧其墓见棺之前和【棺头曰和】文王曰譆先君必欲一见羣臣百姓也天故使栾水见之【见犹出也】于是出而为之张朝百姓皆见之三日而后更葬此文王之义也今葬有日矣而雪甚及牛目难以行太子为及日之故得无嫌于欲亟葬乎愿太子易日先王必欲少留而抚社稷安黔首也故使雨雪甚因弛期而更为日此文王之义也若此而不为意者羞法文王也太子曰甚善敬弛期更择葬日惠子不徒行説也又令魏太子未葬其先君而因有説文王之义説文王之义以示天下岂小功也哉韩氏城新城期十五日而成【韩氏本有农宜阳其后都頴川阳翟新城今河南新城是也故戎蛮子之国也】段乔为司空有一县后二日段乔执其吏而囚之囚者之子走告封人子髙曰唯先生能活臣父之死【子髙贤者也封人田大夫职在封疆故谓之封人周礼亦有封人之官传曰颍考叔为颍谷封人也】愿委之先生封人子髙曰诺乃见段乔自扶而上城封人子髙左右望曰美哉城乎一大功矣子必有厚赏矣自古及今功若此其大也而能无有罪戮者未尝有也封人子髙出【出去也】段乔使人夜解其吏之束缚也而出之故曰封人子髙为之言也而匿已之为而为也段乔听而行之也匿已之行而行也説之行若此其精也封人子髙可谓善説矣叔向之弟羊舌虎善栾盈【栾盈晋大夫栾书之孙栾黡之子懐子也】栾盈有罪于晋晋诛羊舌虎叔向为之奴而朡【奴戮也律坐父兄没入为奴周礼曰其奴男子入于罪此之谓也朡系也】祈奚曰吾闻小人得位不争不祥【当谏君退之故不争不祥也】君子在忧不救不祥【忧阨也当諌君免之故不救不祥也】乃往见范宣子而説也【祈奚髙梁伯之子祈黄羊也为范宣子説叔向也范宣子范文子之子丐也】曰闻善为国者赏不过而刑不慢赏过则惧及淫人刑慢则惧及君子与其不幸而过宁过而赏淫人毋过而刑君子故尧之刑也殛鮌于虞而用禹【殛诛也于舜用禹禹鮌之子也】周之刑也戮管蔡而相周公【管叔周公弟蔡叔其兄也二人流言欲乱周室而戮之周公相成王而尹天下也】不慢刑也宣子乃命吏出叔向救人之患者行危苦不避烦辱犹不能免今祈奚论先王之徳而叔向得免焉学岂可以已哉类多若此
　　察贤
　　二曰今有良医于此治十人而起九人所以求之万也【以术之良故人多求之也】故贤者之致功名也必乎良医而君人者不知疾求岂不过哉【人皆知求良医以治病人君不知求贤臣以治国故曰岂不过哉】今夫寒者勇力时日卜筮祷祠无事焉善者必胜立功名亦然要在得贤【要约也】魏文侯师卜子夏友田子方礼段干木【礼式其闾也】国治身逸【逸不劳也】天下之贤主岂必苦形愁虑哉执其要而已矣【要谓师贤友明敬有徳而已也】雪霜雨露时则万物育矣【育成也】人民修矣疾病妖厉去矣【妖怪厉恶去犹除也】故曰尧之容若委衣裘以言少事也宓子贱治单父【子贱孔子弟子宓不齐也】弹鸣琴身不下堂而单父治巫马期以星出以星入日夜不居以身亲之而单父亦治巫马期问其故于宓子宓子曰我之谓任人子之谓任力任力者故劳任人者故逸宓子则君子矣逸四肢全耳目平心气而百官以治义矣任其数而已矣【数术也】巫马期则不然弊生事精劳手足烦教诏虽治犹未至也
　　期贤
　　三曰今夫爚蝉者务在乎明其火振其树而已火不明虽振其树何益【虽振树蝉飞去不能得之故曰何益也】明火不独在于火在于闇【闇防无所见火乃光耳故曰在于闇也】当今之时世闇甚矣人主有能明其徳者天下之士其归之也若蝉之走明火也【走趋也】凡国不徒安名不徒显必得贤士【传曰不有君子其能国乎故曰必得贤士】赵简子昼居喟然太息曰异哉吾欲伐衞十年矣而衞不伐【不伐不果伐也】侍者曰以赵之大而伐卫之细君若不欲则可也君若欲之请令伐之简子曰不如而言也【而汝】衞有士十人于吾所【于犹在也】吾乃且伐之十人者其言不义也而我伐之是我为不义也故简子之时衞以十人者按赵之兵【按止也】殁简子之身衞可谓知用人矣游十士而国家得安简子可谓好从谏矣听十士而无侵小夺弱之名魏文侯过段干木之闾而轼之【闾里也周礼二十五家为闾轼伏轼也礼国君轼马尾兵车不轼尚威武也】其仆曰君胡为轼曰此非段干木之闾欤段干木盖贤者也吾安敢不轼且吾闻段干木未尝肯以己易寡人也【谓以己之徳易寡人之处不肯也】吾安敢骄之【骄慢之也】段干木光乎徳寡人光乎地段干木富乎义寡人富乎财其仆曰然则君何不相之【何不以段干木为辅相也】于是君请相之段干木不肯受则君乃致禄百万而时往馆之【时往诣其馆也】于是国人皆喜相与诵之曰吾君好正段干木之敬吾君好忠段干木之隆【隆髙也】居无防何秦兴兵欲攻魏司马唐諌秦君曰段干木贤者也而魏礼之天下莫不闻无乃不可加兵乎秦君以为然乃按兵辍不敢攻之【辍止也】魏文侯可谓善用兵矣尝闻君子之用兵莫见其形其功已成其此之谓也野人之用兵也鼓声则似雷号呼则动地尘气充天流矢如雨扶伤舆死履肠涉血无罪之民其死者量【量犹满也】于泽矣而国之存亡生之死生犹不可知也其离仁义亦逺矣
　　审为
　　四曰身者所为也天下者所以为也审所以为而轻重得矣【身所重天下所轻也得犹知也】今有人于此断首以易冠杀身以易衣世必惑之【惑怪也】是何也冠所以饰首也衣所以饰身也杀所饰要所以饰则不知所为矣【为谓相为之为】世之走利有似于此危身伤生刈颈断头以徇利则亦不知所为也太王亶父居邠狄人攻之【太王亶父公祖之子王季之父文王之祖号曰古公亶父来朝走马率西水浒至于岐下避狄难也狄人猃狁今之匈奴也】事以皮帛而不受事以珠玉而不肯狄人之所求者地也太王亶父曰与人之兄居而杀其弟与人之父处而杀其子吾不忍为也【言忍事土地与狄人战鬭杀人之子弟也】皆勉处矣为吾臣与狄人臣奚以异【勉务处居也教邠人务安居为臣等耳故曰奚以异】且吾闻之不以所以养害所养杖策而去【所以养者土地也所养者谓民人也策棰也】民相连而从之遂成国于岐山之下【连结也民相与结襜随之众多复成为国也岐山在右扶风美阳之北其下有周地周家因之以为天下号也】太王亶父可谓能尊生矣【尊重也】能尊生虽贵富不以养伤身虽贫贱不以利累形今受其先人之爵禄则必重失之生之所自来者久矣而轻失之岂不惑哉【言今人重失其先人之爵禄争土地而失其生命故曰岂不惑哉】韩魏相与争侵地子华子见昭厘侯昭厘侯有忧色【子华子体道人也昭厘侯諡也韩武子五世之孙哀侯之子也】子华子曰今使天下书铭于君之前书之曰左手攫之则右手废右手攫之则左手废然而攫之必有天下君将攫之乎亡其不与昭厘侯曰寡人不攫也子华子曰甚善自是观之两臂重于天下也身又重于两臂韩之轻于天下逺今之所争者其轻于韩又逺【逺犹多也】君固愁身伤生以忧之臧不得也【臧近也】昭厘侯曰善教寡人者众矣未尝得闻此言也子华子可谓知轻重矣知轻重故论不过【过失也】中山公子牟谓詹子曰身在江海之上心居乎魏阙之下柰何【子牟魏公子也作书四篇魏伐得中山公以邑子牟因曰中山公子牟也詹子古得道者也身在江海之上言志放也魏阙心下巨阙也心下巨阙言神内守也一説魏阙象魏也悬教象之法浃日而收之魏魏髙大故曰魏阙言身虽在江海之上心存王室故在天子门阙之下也】詹子曰重生重生则轻利【言不以利伤生也】中山公子牟曰虽知之犹不能自胜也【言人虽知重生当轻利犹不能自胜其情欲也】詹子曰不能自胜则纵之神无恶乎【言人不能自胜其情欲则放之放之神无所憎恶言当宁神以保性也】不能自胜而强不纵者此之谓重伤重伤之人无夀类矣【言人不能自胜其情欲而不放之则重伤其神也神伤则夭殒札瘥故曰无夀类也重读复重之重】
　　爱类
　　五曰仁于他物不仁于人不得为仁不仁于他物独仁于人犹若为仁仁也者仁乎其类者也故仁人之于民也可以便之无不行也【便利也行为也】神农之教曰【神农炎帝也】士有当年而不耕者则天下或受其饥矣【当其丁壮之年故不耕植则谷不丰故有受其饥者也】女有当年而不绩者则天下或受其寒矣【诗云不绩其麻布也衣服不供有受其寒者】故身亲耕妻亲绩【身神农之身也】所以见致民利也贤人之不逺海内之路而时往来乎王公之朝非以要利也【要徼也】以民为务故也【以利民为务】人主有能以民为务者则天下归之矣王也者非必坚甲利兵选卒练士也非必隳人之城郭杀人之士民也上世之王者众矣而事皆不同其当世之急忧民之利除民之害同【同等也】公输般为髙云梯欲以攻宋【公输鲁般之号也在楚为楚王设攻宋之具也】墨子闻之自鲁往裂裳裹足日夜不休十日十夜而至于郢【郢楚都也】见荆王曰臣北方之鄙人也【鄙小也】闻大王将攻宋信有之乎王曰然墨子曰必得宋乃攻之乎亡其不得宋且不义犹攻之乎【犹尚也】王曰必【一作既】不得宋且有不义则曷为攻之墨子曰甚善臣以宋必不可得【臣以为攻宋必不可得也】王曰公输般天下之巧工也巳为攻宋之械矣【械器也】墨子曰请令公输般试攻之臣请试守之于是公输般设攻宋之械墨子设守宋之备九攻之墨子九却之不能入【入犹下也】故荆辍不攻宋墨子能以术御荆免宋之难者此之谓也圣王通士不出于利民者无有【言皆欲利民也】昔上古龙门未开吕梁未发【龙门河之阨在左冯翊夏阳之北吕梁在彭城吕县大石在水中禹决而通之号曰吕梁发通也】河出孟门大溢逆流【昔龙门吕梁未通河水稸积其深乃出于孟门山之上大溢逆流无有涯畔也】无有丘陵沃衍平原髙阜尽皆灭之【灭没也】名曰鸿水【鸿大也】禹于是疏河决江为彭蠡之障【彭蠡泽在豫章隄防也】干东土所活者千八百国【干燥也禹致羣臣于防稽执玉帛者万国此曰千八百者但谓被水灾之国耳言使民得居燥土不溺死故曰活之也】此禹之功也【功治水之功也】勤劳为民无苦乎禹者矣【事功曰劳其治水凿龙门辟伊阙决江疏河其勤苦无如禹并也】匡章谓惠子曰公之学去尊今又王齐王何其到也【去尊弃尊位也今王事齐王居其尊位谓惠子言行何其到逆相违背也】惠子曰今有人于此欲必击其爱子之头石可以代之【爱子所爱之子也舍爱子头而击石也故曰石可以代子也】匡章曰公取之代乎其不与【言公取石以代子头乎其不与耶】施取代之子头所重也石所轻也击其所轻以免其所重岂不可哉【言其可也】匡章曰齐王之所以用兵而不休攻击人而不止者其故何也【为何等故也】惠子曰大者可以王其次可以霸也今可以王齐王而夀黔首之命免民之死是以石代爱子头也何为不为【言何为不用兵也】民寒则欲火暑则欲冰燥则欲湿湿则欲燥寒暑燥湿相反其于利民一也利民岂一道哉当其时而已矣【冬寒欲温夏暑欲凉故曰当其时而已矣】
　　贵卒
　　六曰力贵突智贵卒得之同则遬为上胜之同则湿为下【湿犹迟久之也】所为贵骥者为其一日千里也【贵其疾也】旬日取之与驽骀同【十日为旬驽骀十日亦至千里故曰与驽骀同也】所为贵镞矢者为其应声而至【镞矢轻利也小曰镞矢大曰篇矢】终日而至则与无至【一作矢】同【射三百步终一日乃至是为与无所至同也】吴起谓荆王曰荆所有余者地也所不足者民也今君王以所不足益所有余臣不得而为也【臣无所得为君计耳】于是令贵人往实广虚之地皆甚苦之【贵人贵臣也皆不欲往实广虚之地苦病之也】荆王死贵人皆来尸在堂上贵人相与射吴起吴起号呼曰吾示子吾用兵也抜矢而走伏尸挿矢而疾言曰羣臣乱王吴起死矣【吴起拔人所射之矢以挿王尸因言曰羣臣谓王为乱而射王尸欲令羣臣被诛以自为报也】且荆国之法丽兵于王尸者尽加重罪逮三族吴起之智可谓捷矣【捷疾也言发谋以报其讐之速疾也】齐襄公即位憎公孙无知收其禄【齐襄公庄公购之孙僖公禄父之子诸儿也公孙无知僖公之弟夷仲年之子故曰孙于襄公为从弟】无知不説杀襄公公子纠走鲁公子小白奔莒既而国杀无知未有君【公孙无知自立为君故国人杀之未有其君也】公子纠与公子小白皆归俱至争先入公家【公家公之朝也】管仲扞弓射公子小白中钩【钩帯钩也】鲍叔御公子小白僵【御犹使也僵犹偃也】管子以为小白死告公子纠曰安之公子小白已死矣鲍叔因疾驱先入故公子小白得以为君鲍叔之智应射而令公子小白僵也其智若镞矢也【镞矢言其捷疾也】周武君使人刺伶悝于东周伶悝僵【周武君西周之君伶悝东周之臣也僵毙也】令其子速哭曰以谁刺我父也刺者闻以为死也【刺者闻伶悝已死因报西周武君曰伶悝已死矣】周以为不信因厚罪之【报所使刺伶悝者也】赵氏攻中山中山之人多力者曰吾丘鸩衣铁甲操铁杖以战而所击无不碎所冲无不陷以车投车以人投人也防至将所而后死【将赵氏之将也近至其将所然后死言吾丘鸩力有余也】

　　吕氏春秋卷二十一
　　钦定四库全书
　　吕氏春秋卷二十二
　　汉　髙诱　注
　　慎行论第二
　　慎行
　　一曰行不可不孰不孰如赴深谿虽悔无及【孰犹思也有水曰涧无水曰谿不可不思行仁如入深谿不可使满而平也虽悔行不纯淑陷入刑辟无所复及也】君子计行虑义【虑度也度义而复行之也】小人计行其利乃不利【传曰蕴利生孽故曰乃不利也】有知不利之利者则可与言理矣【理道也】荆平王有臣曰费无极害太子建欲去之【平王楚恭王之子弃疾也】王为建取妻于秦而美【美好也】无极劝王夺【夺取也】王已夺之而疏太子【疏逺也】无极説王曰晋之霸也近于诸夏而荆僻也【僻逺也】故不能与争【争霸也】不若大城城父而置太子焉以求北方【城父楚北境之邑今属沛国北方宋郑鲁卫也】王收南方是得天下也【南方谓吴越也】王説使太子居于城父居一年乃恶之曰建与连尹将以方城外反【连尹伍奢子胥之父也方城楚之阨塞也反叛也】王曰己为我子矣又尚奚求【子太子也】对曰以妻事怨且自以为犹宋也【犹如也】齐晋又辅之【辅助也】将以害荆其事已集矣【集合也】王信之使执连尹【执囚也】太子建出犇【出奔郑也】左尹郄宛国人説之无极又欲杀之谓令尹子常曰郄宛欲饮令尹酒【子当名囊瓦令尹子台之孙郄尹光唐之子也宛字也】又谓郄宛曰令尹欲饮酒于子之家郄宛曰我贱人也不足以辱令尹令尹必来辱【辱屈辱也】我且何以给待之无极曰令尹好甲兵【甲铠也兵防也】子出而寘之门【寘置也】令尹至必观之巳因以为酬【酬执也诗云献酬交错此之谓也】及飨日帷门左右而寘甲兵焉无极因谓令尹曰吾防祸令尹郄宛将杀令尹甲在门矣令尹使人视之信【信有甲也】遂攻郄宛杀之国人大怨动作者莫不非令尹【非咎也】沈尹戍谓令尹曰夫无极荆之谗人也【沈尹戍庄王之孙沈诸梁叶公子髙之父也】亡夫太子建杀连尹奢屏王之耳目【屏蔽也】今令尹又用之杀众不辜以兴大谤患防及令尹【防近也】令尹子常曰是吾罪也敢不良图乃杀费无极尽灭其族以説其国动而不论其义知害人而不知人害己也以灭其族费无极之谓乎【以谗邪害人人以公正害之故族灭也】崔杼与庆封谋杀齐庄公庄公死更立景公崔杼相之【庄公名光灵公之子也景公名杵臼庄公之弟也】庆封又欲杀崔杼而代之相于是防崔杼之子令之争后崔杼之子相与私闂【闂鬭也闂读近鸿缓气言之】崔杼往见庆封而告之庆封谓崔杼曰且防吾将兴甲以杀之因令卢蒲嫳兴甲以诛之尽杀崔杼之妻子及枝属烧其室屋报崔杼曰吾已诛之矣崔杼归无归因而自绞也【绞经也】庆封相景公景公苦之庆封出猎景公与陈无宇公孙灶公孙虿诛封【无宇陈须无之子桓子也公孙灶惠公之孙公子栾坚之子子射也虿惠公之孙公子髙祈之子子尾也与共诛庆封也】庆封以其属鬭不胜走如鲁齐人以为让【责让鲁为其受庆封】又去鲁而如吴王予之朱方【朱方吴邑以封庆封也】荆灵王闻之率诸侯以攻吴围朱方拔之【灵王恭王庶子围也覆取之曰拔】得庆封负之斧质以狥于诸侯军因令其呼之曰毋或如齐庆封弑其君而弱其孤以亡其大夫乃杀之【亡其大夫谓崔杼强而死】黄帝之贵而死【黄帝得道仙而可贵然终归于死】尧舜之贤而死孟贲之勇而死人固皆死若庆封者可谓重死矣身为僇支属不可以见行忮之故也【忮恶也】凡乱人之动也其始相助后必相恶为义者则不然始而相与久而相信卒而相亲后世以为法程【程度也】
　　无义
　　二曰先王之于论也极之矣【极尽也】故义者百事之始也【始首也】万利之本也【本原也传曰义利之和也故曰利之本也】中智之所不及也【不能及知之也】不及则不知不知趋利趋利固不可必也公孙鞅郑平续经公孙竭是已【公孙鞅商鞅也郑平秦臣也续经赵人也公孙竭亦秦之臣也并下自解】以义动则无旷事矣【旷废也】人臣与人臣谋为奸犹或与之又况乎人主与其臣谋为义其孰不与者非独其臣也天下皆且与之公孙鞅之于秦非父兄也非有故也以能用也欲堙之责非攻无以【堙塞也鞅欲报塞相秦之责非攻伐无以塞责】于是为秦将而攻魏魏使公子卬将而当之【当应也】公孙鞅之居魏也固善公子卬使人谓公子卬曰凡所为游而欲贵者以公子之故也今秦令鞅将魏令公子当之岂且忍相与战哉公子言之公子之主鞅请亦言之主而皆罢军于是将归矣使人谓公子曰归未有时相见【言归相见无有时也】愿与公子坐而相去别也公子曰诺魏吏争之曰不可公子不听遂相与坐公孙鞅因伏卒与车骑以取公子卬秦孝公薨惠王立以此疑公孙鞅之行欲加罪焉公孙鞅以其私属与母归魏襄疵不受曰以君之反公子卬也吾无道知君故士自行不可不审也【惠王杀鞅车裂之何得以其私族与母归魏而不见受乎公子卬家何以不取而杀之鞅执公子卭有罪于魏推此言之复归魏妄矣战国防曰鞅欲归魏秦人曰商君之法急不得出也惠王得而车裂之襄疵魏人也】郑平于秦王臣也其于应侯交也欺交反主为利故也方其为秦将也天下所贵之无不以者重也重以得之轻必失之去秦将入赵魏天下所贱之无不以也所可羞无不以也行方可贱可羞而无秦将之重不穷奚待【待恃也】赵急求李欬李言续经与之俱如衞抵公孙与公孙与见而与入【抵主也入犹纳也】续经因告衞吏使捕之【捕李欬也】续经以仕赵五大夫【五大夫爵也】人莫与同朝【贱续经之行也】子孙不可以交友【人不交友之也】公孙竭与阴君之事而反告之樗里相国【樗里疾也】以仕秦五大夫功非不大也然而不得入三都【三都赵衞魏也】又况乎无此其功而有行乎【无有交友受寄托之功而有其相输告之行也】
　　疑似
　　三曰使人大迷惑者必物之相似也玉人之所患患石之似玉者相剑者之所患患剑之似吴干者【吴干吴之干将者也】贤主之所患患人之愽闻辩言而似通者【通达也】亡国之主似智亡国之臣似忠相似之物此愚者之所大惑而圣人之所加虑也【虑则知之也】故墨子见岐道而哭之【为其可以南可以北言乖别也】周宅酆镐近戎人与诸侯约为髙葆祷于王路置皷其上逺近相闻即戎寇至传皷相告诸侯之兵皆至救天子戎寇尝至幽王击皷诸侯之兵皆至褒姒大説喜之幽王欲褒姒之笑也因数击鼔诸侯之兵数至而无寇至于后戎寇真至幽王身之乃死于丽山之下为天下笑此夫以无寇失真寇者也贤者有小恶以致大恶【恶积足以灭身故曰以致大恶】褒姒之败乃令幽王好小説以致大灭【诗云赫赫宗周褒姒灭之也】故形骸相离三公九卿出走此褒姒之所用死而平王所以东徙也【平王幽王之太子宜臼也东徙于洛邑今河南县也】秦襄晋文之所以劳王劳而赐地也【秦襄公秦仲之孙庄公之子也幽王为犬戎所败平王东徙襄公将兵救周有功受周故地酆镐列为诸侯晋文侯仇穆侯之子也传曰平王东迁晋郑焉依此之谓也】梁北有黎丘部有奇鬼焉喜効人之子侄昆弟之状邑丈人有之市而醉归者黎丘之鬼効其子之状扶而道苦之丈人归酒醒而诮其子【诮让】曰吾为汝父也岂谓不慈哉我醉汝道苦我何故其子泣而触地曰孽矣无此事也昔也往责于东邑人可问也其父信之曰譆是必夫奇鬼也我固尝闻之矣明日端复饮于市欲遇而刺杀之明旦之市而醉其真子恐其父之不能反也【反还也】遂逝迎之【逝往也】丈人望其真子拔剑而刺之丈人智惑于似其子者而杀于真子夫惑于似士者而失于真士此黎丘丈人之智也疑似之迹不可不察察之必于其人也舜为御尧为左禹为右入于泽而问牧童入于水而问渔师奚故也其知之审也夫人子之相似者其母常识之知之审也
　　壹行
　　四曰先王所恶无恶于不可知不可知则君臣父子兄弟朋友夫妻之际败矣十际皆败乱莫大焉凡人伦以十际为安者也释十际则与麋鹿虎狼无以异多勇者则为制耳矣不可知则知无安君无乐亲矣无荣兄无亲友无尊夫矣强大未必王也而王必强大王者之所借以成也何借其威与其利非强大则其威不威其利不利其威不威则不足以禁也【禁止也】其利不利则不足以劝也【劝进也】故贤主必使其威利无敌故以禁则必止以劝则必为【为治也】威利敌而忧苦民行可知者王威利无敌而以行不知者亡【无仁义之行见知故亡也】小弱而不可知则强大疑之矣【小而不小弱而不弱故强国大国疑之也】人之情不能爱其所疑小弱而大不爱则无以存【小国弱国而为强大者不为大国所爱则无以自存】故不可知之道王者行之废【废壊也】强大行之危【危倾陨也】小弱行之灭【灭破亡也】今行者见大树必解衣悬冠倚劒而寝其下大树非人之情亲知交也而安之若此者信也【大树不欺诈人故信之】陵上巨木人以为期易知故也【巨木人所同见也期防其下荫休之也故曰易知故也】又况于士乎士义可知故也则期为必矣【聚人复期防于其所而咨诹之】又况彊大之国彊大之国诚可知则其王不难矣【孟子曰以齐王犹反手也故曰不难矣】人之所乗船者为其能浮而不能沈也世之所以贤君子者为其能行义而不能行邪辟也孔子卜得贲孔子曰不吉【贲色不纯也诗云鹑之贲贲】子贡曰夫贲亦好矣何谓不吉乎孔子曰夫白而白黑而黑夫贲又何好乎故贤者所恶于物无恶于无处【恶物之无目恶其无处可名之也】夫天下之所以恶莫恶于不可知也夫不可知盗不与期贼【一作贱】不与谋盗贼大奸也而犹所得疋偶又况于欲成大功乎夫欲成大功令天下皆轻劝而助之【劝进也】必之士可知
　　求人
　　吾曰身定国安天下治必贤人【身者国之本也詹子曰未闻身乱而国治者也故曰身定国安而治须贤人也】古之有天下也者七十一圣观于春秋自鲁隠公以至哀公十有二世其所以得之所以失之其术一也得贤人国无不安名无不荣失贤人国无不危名无不辱先王之索贤人无不以也【以用也】极卑极贱极逺极劳虞用宫之奇吴用伍子胥之言此二国者虽至于今存可也则是国可夀也有能益人之夀者则人莫不愿【一作事】之今夀国有道而君人者而不求过矣尧传天下于舜礼之诸侯妻以二女臣以十子身请北面朝之至卑也【舜布衣也故曰至卑】伊尹庖防之臣也傅説殷之胥靡也【胥靡刑罪之名也】皆上相天子至贱也禹东至搏木之地日出九津青羌之野【搏木大木之津崖也淮南子曰日出阳谷青羌东方之野也】攅树之所防天之山【山髙至天也】鸟谷青丘之乡黑齿之国【东方其人齿黑因曰黒齿之国也】南至交阯孙朴续樠之国丹粟漆树沸水漂漂九阳之山【南方积阳阳数极于九故曰九阳之山也】羽人裸民之处不死之乡【羽人鸟喙背上有羽翼祼民不衣衣裳也乡亦国也】西至三危之国巫山之下饮露吸气之民积金之山【饮露吸气养形人也西方刚气所在故曰积金之山也】共肱一臂三面之乡北至人正之国夏海之穷衡山之上【今正北极之国也夏海大防也北方纯阴故曰大防之中处衡山者北极之山也】犬戎之国夸父之野禺疆之所积水积石之山不有懈堕【犬戎西戎之别也夸父兽名也禺疆天神也之所处也积水谓海也积石山名也经营行之不一堕休息也】忧其黔首顔色黎黑窍藏不通【病也】步不相过【罢也】以求贤人欲尽地利至劳也【地利嘉谷也至大也事功曰劳】得陶化益真窥横革之交五人佐禹故功绩铭乎金石【金钟鼎也石丰碑也】着于盘盂【盘盂之器皆铭其功】昔者尧朝许由于沛泽之中曰十日出而焦火不息不亦劳乎夫子为天子而天下巳治矣【夫子谓许由也】请属天下于夫子许由辞曰为天下之不治与而既已治矣自为与啁噍巢于林不过一枝【自为为己也与即也啁噍小鸟也巢蔟也偃息也啁音超】偃防饮于河不过满腹归己君乎【满腹不求余也归终也】恶用天下【恶安也】遂之箕山之下颍水之阳耕而食【箕山在颍川阳城之西水北曰阳也】终身无经天下之色【经横理也】故贤主之于贤者也物莫之妨【不以物故妨害贤者】戚爱习故【戚亲也】不以害之故贤者聚焉贤者所聚天地不壊鬼神不害人事不谋【人不以奸邪谋之也】此五常之本事也臯子众疑取国召南宫防孔伯产而众口止【臯子贤者也其取国告防产口乃止虔产其徒之贤者也其事不与许由相连也臯子众疑许由欲取国也】晋人欲攻郑令叔向聘焉视其有人与无人【视其有无贤人也】子产为之诗曰子惠思我褰裳涉洧子不我思岂无他士叔向归曰郑有人子产在焉不可攻也秦荆近其诗有异心不可攻也【郑近秦与荆也其诗云子不我思岂无他人将事秦荆故曰有异心不可攻也】晋人乃辍攻郑【辍止也】孔子曰诗云无竞惟人子产一称而郑国免【诗大雅抑之二章也无竞惟人四方其训之无竞竞也国之强惟在得人故曰郑国免其难也】
　　察传
　　六曰夫得言不可以不察数传而白为黑黑为白故狗似玃玃似母猴母猴似人人之与狗则逺矣【玃猳玃兽名也】此愚者之所以大过也闻而审则为福矣闻而不审不若无闻矣齐桓公闻管子于鲍叔楚庄闻孙叔敖于沈尹茎审之也故国霸诸侯也【鲍叔牙説管仲于桓公沈尹筮説叔敖于庄王察其贤明审也】吴王闻越王勾践于太宰噽智伯闻赵襄子于张武不审也故国亡身死也【太宰噽吴王夫差臣也张武智伯臣也不审勾践襄子之智能故越攻吴吴王夫差死于干遂智伯围赵襄子于晋阳襄子与韩魏通谋杀智伯于髙梁之东故曰国亡身死之也】凡闻言必熟论其于人必验之以理【验效也理道理也】鲁哀公问于孔子曰乐正夔一足信乎孔子曰昔者舜欲以乐传教于天下乃令重黎举夔于草莽之中而进之舜以为乐正【乐官之正也】防于是正六律和五声以通八风而天下大服【六律六气之律阳为律阴为吕合十二也五声五行之声官商角征羽也八风八卦之风也通和阴阳故天下大服也】重黎又欲益求人【益求如夔者也】舜曰夫乐天地之精也得失之节也故唯圣人为能和乐之本也夔能和之以平天下【和调也】若夔者一而足矣故曰夔一足非一足也宋之丁氏家无井而出溉汲常一人居外及其家穿井告人曰吾穿井得一人有闻而传之曰丁氏穿井得一人国人道之闻之于宋君宋君令人问之于丁氏丁氏对曰得一人之使非得一人于井中也求能之若此不若无闻也【无闻则不妄言也】子夏之晋过衞【子夏孔子弟子卜商也】有读史记者曰晋师三豕涉河子夏曰非也是己亥也夫巳与三相近豕与亥相似至于晋而问之则曰晋师己亥涉河也辞多类非而是多类是而非是非之经不可不分【经理也分明也】此圣人之所慎也然则何以慎缘物之情及人之情以为所闻则得之矣【物之所不得然者推之以人情则夔不得一足穿地作井不得一人明矣故曰以为所闻得之矣】










　　吕氏春秋卷二十二
　　钦定四库全书
　　吕氏春秋卷二十三
　　汉　髙诱　注
　　贵直论第三
　　贵直
　　一曰贤主所贵莫如士所以贵士为其直言也言直则枉者见矣【覩玉之白别漆之黑也故枉者见矣】人主之患欲闻枉而恶直言是障其源而欲其水也【障塞也】水奚自至【奚何也自从也】是贱其所欲而贵其所恶也所欲奚自来【所欲欲闻己枉也贵其所恶恶闻直言则己枉何从来至淮南子曰塞其耳而欲闻五音掩其目而欲詧青黄不可得也此之谓也】能意见齐宣王宣王曰寡人闻子好直有之乎【能姓也意名也齐士也宣王威王之子也】对曰意恶能直意闻好直之士家不处乱国身不见汚君身今得见王而家宅乎齐意恶能直【宅居也恶安也】宣王怒曰野士也【鄙野之士】将罪之能意曰臣少而好事长而行之王胡不能与野士乎将以彰其所好耶【与犹用也彰明也上有明君下乃有直臣王胡为不能用意之好直也】王乃舍之【舍不诛也】能意者使谨乎论于主之侧亦必不阿主【阿曲也】不阿主之所得岂少哉此贤主之所求而不肖主之所恶也【恶疾也】狐援説齐湣王曰殷之鼎陈于周之廷【狐援齐臣也湣王齐宣王之子也殷纣灭亡鼎迁于周故陈其庭也】其社盖于周之屏【屏障也言周存殷社而屋其上屏之以为戒也】其干戚之音在人之游【干楯戚斧舞者所执以舞也游乐也】亡国之音不得至于庙亡国之社不得见于天亡国之器陈于廷所以为戒【戒惧灭亡】王必勉之其无使齐之大吕陈之廷【大吕齐之钟律也陈列也】无使太公之社【太公田常之孙田和也始代吕氏为齐侯田氏宗之号为太公】盖之屏无使齐音充人之游齐王不受狐援【湣王不受狐援之言】出而哭国三日【狐援哭也】其辞曰先出也【出去也】衣絺纻后出也满囹圄吾今见民之洋洋然东走而不知所处齐王问吏曰哭国之法若何吏曰斮【斮斩】王曰行法吏陈斧质于东闾不欲杀之而欲去之狐援闻而蹶往过之【蹶颠蹶走往也过犹见也】吏曰哭国之法斮先生之老欤昬欤【昬乱也】狐援曰曷为昏哉于是乃言曰有人自南方来鲋入而鲵居【鲋小鱼鲵大鱼鱼之贼也啖食小鱼而鲵居人国喻为人害】使人之朝为草而国为墟【墟丘墟也】殷有比干吴有子胥齐有狐援已不用若言【若言犹直言也】又斮之东闾每斮者以吾参夫二子者乎【每犹当也斮狐援者比比干子胥而三之也故曰以参夫二子者】狐援非乐斮也国已乱矣上已悖矣哀社稷与民人故出若言出若言非平论也将以救败也固嫌于危【固必也嫌犹近也】此触子之所以去之也达子之所以死之也【乐毅为燕昭王将伐齐齐使触子应之齐湣王不礼触子触子欲齐军败触子乗车而去故曰所以去之达子代触子将又为燕败故曰达子之所以死也】赵简子攻衞附郭自将兵及战且逺立【附郭近郭也逺立立于矢石所不及也】又居于犀蔽屏橹之下鼓之而士不起简子投桴而叹曰【投弃也】呜呼士之遫弊一若此乎【遫犹化也一犹皆也言士之变化弊恶皆如此乎】行人烛过免胄横戈而进曰亦有君不能耳何弊之有简子艴然作色曰寡人之无使汝身自将是众也子亲谓寡人之无能有説则可无説则死对曰昔吾先君献公即位五年兼国十九用此士也惠公即位二年淫色暴慢身好玉女【玉女美女也】秦人袭我逊去绛七十用此士也【陨于韩为秦所获也】文公即位二年底之以勇故三年而士尽果敢城濮之战五败荆人围衞取曹拔石社定天子之位【天子周襄王也避子帯之乱出居于郑文公纳之故曰定天子之位也】成尊名于天下【尊名霸诸侯之名也】用此士也亦有君不能取士何弊之有简子乃去犀蔽屏橹而立于矢石之所及【矢箭石砮也及至也】一鼓而士毕乗之【毕尽也乗后也】简子曰与吾得革车千乗也不如闻行人烛过之一言行人烛过可谓能谏其君矣战鬬之上枹鼓方用赏不加厚罚不加重一言而士皆乐为其上死【烛过之谏简子能行】
　　直谏
　　二曰言极则怒【极尽也人能受逆耳之尽言者少故怒之】怒则説者危非贤者孰肯犯危而非贤者也将以要利矣【要求也】要利之人犯危何益故不肖主无贤者无贤则不闻极言不闻极言则奸人比周百邪悉起【起兴也】若此则无以存矣凡国之存也主之安也必有以也【诗云何其久也必有以也此之谓也】不知所以虽存必亡虽安必危【书曰于安思危此之谓也】所以不可不论也【论犹知也】齐桓公管仲鲍叔戚相与饮酒酣【酣乐也】桓公谓鲍叔曰何不起为夀鲍叔奉杯而进曰使公毋忘出奔在于莒也【桓公遭公孙无知杀襄公之乱也出奔莒毋忘之者欲令其在上不骄也】使管仲毋忘束缚而在于鲁也【不死公子纠之难出犇于鲁鲁人束之以归于齐】使戚毋忘其饭牛而居于车下【戚卫人也为商旅宿于齐郭门之外桓公夜出郊迎客戚于其车下饭牛疾商歌桓公知其贤举以为大夫也】桓公避席再拜曰寡人与大夫能皆毋忘夫子之言则齐国之社稷幸于不殆矣【避席下席也殆危也】当此时也桓公可与言极言矣可与言极言故可与为霸荆文王得茹黄之狗宛路之矰【文王荆武王之子矰弋射短矢】以畋于云梦【畋猎也云梦楚泽在南郡华容也】三月不反得丹之姬淫朞年不听朝【淫惑也朝政也】葆申曰先王卜以臣为葆吉今王得茹黄之狗宛路之矰畋三月不反得丹之姬淫朞年不听朝【葆太葆官也申名也】王之罪当笞王曰不谷免衣繦緥而齿于诸侯【繦楼格绳緥小儿补也齿列也】愿请变更而无笞葆申曰臣承先王之令不敢废也王不受笞是废先王之令也臣宁抵罪于王毋抵罪于先王王曰敬诺引席王伏葆申束细荆五十跪而加之于背如此者再谓王起矣王曰有笞之名一也遂致之【遂痛致之】申曰臣闻君子耻之小人痛之耻之不变痛之何益葆申趣出自流于渊请死罪文王曰此不谷之过也葆申何罪王乃变更召葆申杀茹黄之狗析宛路之矰放丹之姬后荆国兼国三十九令荆国广大至于此者葆申之力也极言之功也
　　知化
　　三曰夫以勇事人者以死也未死而言死不论【诈言已死不可为人论説】以虽知之与勿知同【诗云既明且哲以保其身传曰生好物也死恶物也好物乐也恶物哀也虽知以死事人是为乐可哀也故与勿知同勿无也】凡智之贵也贵知化也人主之惑者则不然【不然不知化也】化未至则不知化已至虽知之与勿知一贯也事有可以过者有不可以过者而身死国亡则胡可以过此贤主之所重惑主之所轻也所轻国恶得不危身恶得不困危困之道身死国亡在于不先知化也吴王夫差是也【夫差吴王阖庐光之子也夫差不知胜越而为越所灭也】子胥非不先知化也谏而不听故吴为丘墟祸及阖庐【越王勾践报吴灭其社稷故为丘墟也宗庙破灭不得血食故曰祸及阖庐也】吴王夫差将伐齐子胥曰不可夫齐之与吴也习俗不同言语不通我得其地不能处【处居也】得其民不得使【使役也】夫吴之与越也接土邻境壤交通属【属连也】习俗同言语通我得其地能处之得其民能使之越于我亦然夫吴越之势不两立越之于吴也譬若心腹之疾也虽无作其伤深而在内也夫齐之于吴也疥癣之病也不苦其已也且其无伤也今释越而伐齐譬之犹惧虎而刺猏【兽三嵗曰猏也】虽胜之其后患未央【虎之患未能央】太宰噽曰不可君王之令所以不行于上国者齐晋也君王若伐齐而胜之徙其兵以临晋晋必听命矣是君王一举而服两国也君王之令必行于上国【上国中国也】夫差以为然不听子胥之言而用太宰噽之谋子胥曰天将亡吴矣则使君王战而胜天将不亡吴矣则使君王战而不胜夫差不听子胥两祛髙蹶而出于廷【两手举衣而行蹶蹈也传曰鲁人之臯使我髙蹈瞠怒貌此之谓也】曰嗟乎吴朝必生荆棘矣【嗟叹辞也子胥谓太宰噽劝王伐齐国必破亡故朝生荆棘也】夫差兴师伐齐战于艾陵【艾陵齐地也】大败齐师反而诛子胥子胥将死曰与吾安得一目以视越人之入吴也乃自杀夫差乃取其身而流之江【传曰子胥自杀吴王盛之鸱夷投之江故曰流】抉其目着之东门曰女胡视越人之入我也居数年越报吴残其国絶其世灭其社稷夷其宗庙【夷平也】夫差身为擒【为越所擒也】夫差将死曰死者如有知也吾何面以见子胥于地下乃为幎以冒面死【冒覆面也慙见于子胥也】夫患未至则不可告也患既至虽知之无及矣故夫差之知慙于子胥也不若勿知
　　过理
　　四曰亡国之主一贯【一道也贯同也其所以亡之道同同于不仁且不知足矣】天时虽异其事虽殊所以亡同者乐不适也乐不适则不可以存糟丘酒池肉圃为格【格以铜为之布火其下以人置上人烂堕火而死笑之以为乐故谓之乐不适也】雕柱而桔诸侯不适也【雕画髙柱施桔槔于其端举诸侯而上下之故曰不适】刑鬼侯之女而取其环【听妲己之譛杀鬼侯之女以为脯而取其所服之环也】截涉者胫而视其髓【以其涉水能寒也故视其髓欲知其与人有异不也】杀梅伯而遗文王其醢不适也【梅伯纣之诸侯也説鬼侯之女美好纣受妲己之譛以为不好故杀梅伯以为醢醢肉酱也以遗文王故曰不适也】文王貌受以告诸侯【貌受心不受也故曰告诸侯也】作为琁室筑为顷宫【琁室以旋玉文饰其室也顷宫筑作宫墙满一顷田中言博大也】剖孕妇而观其化【化育也视其胞里】杀比干而视其心不适也【比干纣之诸父也数谏纣之非纣不能听故视其心欲知其何以不与人同也】孔子闻之曰其窍通则比干不死矣【圣人心达性通纣性不仁心不通安于为恶杀比干故孔子言其一窍通则比干不见杀也】夏商之所以亡也【桀杀闗龙逢纣杀比干故曰此夏商之所以亡也】晋灵公无道从上弹人而观其避丸也【灵公襄公之子文公之孙也从髙台上引弹观其走而避丸以为乐也】使宰人臑熊不熟杀之令妇人载而过朝以示威不适也赵盾骤谏而不听公恶之乃使沮麛【盾赵襄子之子宣子也】沮麛见之不忍贼【贼杀也】曰不忘恭敬民之主也贼民之主不忠【大夫称主因曰民之主也】弃君之命不信【违命不信】一于此不若死【不忠不信若行之必有其一也】乃触廷槐而死【触畜也】齐湣王亡居衞【湣王宣王之子】谓公玉丹曰我何如主也【公玉丹湣王臣也】玉丹对曰王贤主也臣闻古人有辞天下而无恨色者臣闻其声【声名也】于王而见其实【所行之实】王名称东帝实辨天下【辨治也】去国居衞容貌充满顔色发【光明也】无重国之意【言轻之也】王曰甚善丹知寡人寡人自去国居衞也带益三副矣【副或作倍度湣王之亡国宜也但湎涎无忧耻辱喜于公玉丹巧佞之言因云丹知寡人也帯益三倍茍活者肥令腹大耳】宋王筑为蘖帝鸱夷血髙悬之射着甲胄从下血坠流地【宋王康王也蘖当作防帝当作台蘖与防其音同帝与台字相似因作蘖帝耳诗云庶姜防防髙长类也言康王筑为台革囊之大者为鸱夷盛血于台上髙悬之以象天着甲胄自下射之血流堕地与之名言中天神下其血也】左右皆贺曰王之贤过汤武矣汤武胜人今王胜天贤不可以加矣【加上也】宋王大説饮酒室中有呼万嵗者堂上尽应堂上已应堂下尽应门外庭中闻之莫敢不应不适也【不僣不滥动中礼义之谓适今此畏无道不敢不应耳故曰不适也】
　　壅塞
　　五曰亡国之王不可以直言不可以直言则过无道闻【不可以直言谏正也则其过成以无道逺闻人皆闻之】而善无自至矣无自至则壅【自从也传曰进不善善亦蔑由至矣故曰壅】秦缪公时戎彊大秦缪公遗之女乐二八与良宰焉戎王大喜以其故数饮食日夜不休左右有言秦冦之至者因扞弓而射之【冦兵也扞引也】秦冦果至戎王醉而卧于樽下卒生缚而擒之未擒则不可知【不知将见擒也】已擒则又不知【醉不自知也一本作既擒则无及矣】虽善説者犹若此何哉【言説无如之何】齐攻宋【齐湣王攻宋灭之也】宋王使人齐冦之所至【视也】使者还曰齐冦近矣国人恐矣左右皆谓宋王曰此所谓肉自至虫者也以宋之强齐兵之弱恶能如此【言宋强盛齐兵之弱安能来至此也】宋王因怒而诎杀之【诎枉也无罪而杀之曰枉】又使人往视齐冦使者报如前宋王又怒诎杀之如此者三其后又使人往视齐冦近矣国人恐矣使者遇其兄曰国危甚矣若将安适【适之也】其弟曰为兄视齐冦不意其近而国人恐如此也今又私患乡之先视齐冦者皆以冦之近也报而死今也报其情死【以齐冦至之情实告宋王必诛死也】不报其情又恐死【不以冦至之情报而设备齐寇至杀人是又恐死】将若何其兄曰如报其情有且先夫死者死先夫亡者亡于是报于王曰殊不知齐寇之所在国人甚安王大喜左右皆曰乡之死者宜矣王多赐之金寇至王自投车上驰而走此人得以富于他国夫登山而视牛若羊视羊若豚牛之性不若羊羊之性不若豚【性犹体也若犹如也】所自视之势过也而因怒于牛羊之小也此狂夫之大者狂而以行赏罚此戴氏之所以絶也【戴氏子罕戴公子孙也别为乐氏传曰宋之乐其与宋升降乎宋国衰子罕后子孙亦衰赏罚失中故曰此戴氏之所以絶也一本戴氏作叔世】齐王欲以淳于髠傅太子髠辞曰臣不肖不足以当此大任也王不若择国之长者而使之齐王曰子无辞也寡人岂责子之令太子必如寡人也哉寡人固生而有之也子为寡人令太子如尧乎其如舜也凡説之行也道不智听智从自非受是也今自以贤过【一作逺】于尧舜彼且胡可以闻説哉説必不入不闻存君【不纳忠言之説鲜不危亡故曰不闻存君也】齐宣王好射【好喜也】説人之谓已能则彊弓也【示有力也】其尝所用不过三石以示左右左右皆试引之中闗而止【闗谓闗弓正半而止也】皆曰此不下九石非王其孰能用是【言九石之弓独王用之耳】宣王之情【情实也】所用不过三石而终身自以为用九石岂不悲哉【伤其自轻而不知其实】非直士其孰能不阿主世之直士其寡不胜众数也【数道数也】故乱国之主患存乎用三石为九石也【力不足而自以为有余也其功徳其治理皆亦如之也】
　　原乱
　　六曰乱必有第【第次也】大乱五小乱三防乱三【大乱五谓晋国废长立少立而复杀之也小乱三谓杀里克之党也防乱三谓于朝栾盈以兵尽入于绛也】故诗曰毋过乱门所以逺之也【逸诗也】虑福未及虑祸之所以皃之也武王以武得之以文持之倒戈防弓示天下不用兵所以守之也晋献公立骊姬以为夫人以奚齐为太子里克率国人以攻杀之【杀奚齐也】荀息立其弟公子卓已葬里克又率国人攻杀之【复杀公子卓也】于是晋无君公子夷吾重赂秦以地而求入【地河外之城五求入为晋君也】秦缪公率师以纳之晋人立以为君是为惠公惠公既定于晋背秦徳而不予地【传曰入而背秦赂此之谓也】秦缪公率师攻晋晋惠公逆之与秦人战于韩原晋师大败秦获惠公以归囚之于灵台十月乃与晋成【成平也】归惠公而质太子圉太子圉逃归也惠公死圉立为君是为懐公秦缪公怒其逃归也起奉公子重耳以攻懐公杀之于髙梁【髙梁晋地】而立重耳是为文公文公施舍振废滞匡乏困救灾患禁淫慝薄赋敛宥罪戾【宥寛也】节器用用民以时败荆人于城濮【荆人成王】定襄王【周襄王辟子帯之难出居于郑文公纳之故曰定也】释宋出糓戍【楚子围宋又使申公叔侯守齐之糓邑晋文伐曹卫将平之楚爱曹卫与晋俱成解宋之围召糓戍而去之也】外内皆服【外诸侯内卿大夫也皆服文公之徳也】而后晋乱止故献公听骊姬近梁五优施杀太子申生而大难随之者五三君死一君虏【三君死申生奚齐公子卓也一君虏惠公为秦所执囚之灵台也】大臣卿士之死者以百数离咎二十年自上世以来乱未尝一而乱人之患也皆曰一而已此事虑不同情也事虑不同情者心异也故凡作乱之人祸希不及身【希鲜也】



　　吕氏春秋卷二十三
<子部,杂家类,杂学之属,吕氏春秋>
　　钦定四库全书
　　吕氏春秋卷二十四
　　汉　髙诱　注
　　不茍论第四
　　不茍
　　一曰贤者之事也虽贵不茍为【虽欲尊贵不茍为也不如礼曰茍为也】虽听不自阿【虽言见听当以忠正不自阿媚以取容也】必中理然后动【非理不移也】必当义然后举【非义不行也】此忠臣之行也贤主之所説【説犹敬也】而不肖主虽不肖其説非恶其声也人主虽不肖其説忠臣之声与贤主同【同等也】行其实则与贤主有异【贤主能用忠臣之言不肖主能刑杀之故曰有异也】异故其功名祸福亦异【贤主受大福不肖主获大祸故亦异也】异故子胥见説于阖闾而恶乎夫差【夫差恶子胥也】比干生而恶于商【商纣恶之也】死而见説乎周【周武王説其忠也】武王至殷郊系堕五人御于前莫肯之为曰吾所以事君者非系也武王左释白羽右释黄钺勉而自为系孔子闻之曰此五人者之所以为王者佐也不肖主之所弗安也故天子有不胜细民者天下有不胜千乗者【天下海内也千乗一国也】秦缪公见戎由余説而欲留之由余不肯缪公以告蹇叔蹇叔曰君以告内史廖内史廖对曰戎人不达于五音与五味君不若遗之缪公以女乐二八人与良宰遗之【宰谓膳宰】戎王喜迷惑大乱饮酒昼夜不休由余骤谏而不听因怒而归缪公也蹇叔非不能为内史廖之所为也其义不行也缪公能令人臣时立其正义故雪殽之耻而西至河雍也【雪除也】秦缪公相百里奚【以百里奚为相也】晋使叔虎齐使东郭蹇如秦公孙枝请见之【公孙枝秦大夫子桑也】公曰请见客子之事欤对曰非也相国使子乎【相国百里奚也】对曰不也公曰然则子事非子之事也【事见客事也】秦国僻陋戎夷事服其任人事其事犹惧为诸侯笑今子为非子之事退将论而罪【而汝也】公孙枝出自敷于百里氏百里奚请之公曰此所闻于相国欤枝无罪奚请有罪奚请焉【奚何也】百里奚归辞公孙枝公孙枝徙自敷于街百里奚令吏行其罪定分官此古人之所以为法也今缪公乡之矣其霸西戎岂不宜哉晋文公将伐邺赵衰言所以胜邺之术文公用之果胜还将行赏衰曰君将赏其本乎赏其末乎赏其末则骑乗者存赏其本则臣闻之郤子虎文公召郤子虎曰衰言所以胜邺邺既胜将赏之曰盖闻之于子虎请赏于虎子虎曰言之易行之难臣言之者也公曰子无辞却子虎不敢固辞乃受矣凡行赏欲其博也博则多助今虎非亲言者也而赏犹及之此疎逺者之所以尽能竭智者也晋文公亡久矣归而因大乱之余犹能以霸其由此欤【亡久谓避丽姬之乱在狄十二年厯行诸侯五年凡十七年归晋国因大乱之后能建霸功皆由用此术也】
　　赞能
　　二曰贤者善人以人中人以事【贤者以人以人之徳也中人任人以人之力也】不肖者以财【不肖者任人以人之财贿也传曰政以财贿成此之谓也】得十良马不若得一伯乐【伯乐善得马得伯乐则得良马不但十也故曰不若得一伯乐也】得十良剑不若得一欧冶【欧冶善为剑工也义与伯乐同】得地千里不若得一圣人【义与欧冶同】舜得臯陶而舜受之【授用也】汤得伊尹而有夏民【有夏桀之民也王天下也】文王得吕望而服殷商【殷纣之众服从文王之徳也】夫得圣人岂有里数哉【言得其用多不可数也故曰岂有里数哉】管子束缚在鲁【为鲁所束缚也】桓公欲相鲍叔【欲以鲍叔为齐相也】鲍叔曰吾君欲霸王则管夷吾在彼【彼鲁也】臣弗若也桓公曰夷吾寡人之贼也射我者也不可【传曰干时之役管仲之矢射于桓公中钩故曰不可】鲍叔曰夷吾为其君射人者也【其君公子纠也】君若得而臣之则彼亦将为君射人桓公不听【不从鲍叔之言】强相鲍叔固辞让而相【固必也】桓公果听之于是乎使人告鲁曰管夷吾寡人之讐也愿得之而亲加手焉【言欲得管仲亲手自杀之以为辞也】鲁君许诺乃使吏鞹其拳【鞹革也以革囊其手也】胶其目盛之以鸱夷置之车中至齐境【境界也】桓公使人以朝车迎之祓以爟火衅以牺猳焉【火所以祓除不祥也周礼司爟掌行火之政令故以爟火祓之也杀牲以血涂之为衅小事不用大牲故以猳豚也传曰郑伯使卒出猳行出犬鸡此之谓也爟读如权字】生与之如国【如至也】命有司除庙筵几而荐之【荐进也】曰自孤之闻夷吾之言也目益明耳益聦孤弗敢专敢以告于先君【告白也】因顾而命管子曰夷吾佐予【予我也】管仲还走再拜稽首受令而出【出于庙也】管子治齐国举事有功桓公必先赏鲍叔曰使齐国得管子者鲍叔也桓公可谓知行赏矣凡行赏欲其本也本则过无由生矣【过失也】孙叔敖沈尹茎相与友叔敖游于郢三年声问【一作晦】不知修行不闻【郢楚都也】沈尹茎谓孙叔敖曰説义以听方术信行能令人主上至于王下至于霸我不若子也耦世接俗説义调均以适主心子不如我也子何以不归耕乎吾将为子游【欲令孙叔敖隠也】沈尹茎游于郢五年荆王欲以为令尹沈尹茎辞曰期思之鄙人有孙叔敖者圣人也王必用之臣不若也荆王于是使人以王舆迎叔敖以为令尹十二年而庄王霸此沈尹茎之力也功无大乎进贤
　　自知
　　三曰欲知平直则必准绳【准平绳直也】欲知方圆则必规矩【防圆矩方也】人主欲自知则必直士【唯直士能正言也】故天子立辅弼设师保所以举过也【举犹正也】夫人故不能自知人主犹其存亡安危勿求于外【言皆在已也】务在自知尧有欲谏之皷【欲谏者击其皷也】舜有诽谤之木【书其过失以表木也】汤有司过之士【司主也主正也正其过闗也】武王有戒慎之鼗【欲戒者摇其鼗皷之】犹恐不能自知【犹尚恐之不能自知其过失也】今贤非尧舜汤武也而有揜蔽之道奚繇自知哉荆成齐庄不自知而杀【荆成王为公子商臣所杀齐庄公为崔杼所杀皆不自知之咎也】吴王智伯不自知而亡【吴王夫差也智伯晋卿智襄子也夫差为越所破死于干隧智伯为赵襄子所破死于髙梁之东故曰而亡也】宋中山不自知而灭【宋康王无道为齐所灭中山乱男女之别为魏所灭也】晋惠公赵括不自知而虏【惠公为秦所虏赵括以军降秦坑其兵四十万于长平也】钻荼厐涓太子申不自知而死【钻荼厐涓魏惠王之将申魏惠王之太子也与厐涓东伐齐战于马陵齐人尽杀之故惠王谓孟子曰晋国天下莫强焉叟之所知也及寡人身东败于齐长子死此之谓也】败莫大于不自知【莫无也】范氏之亡也【范氏晋卿范武子之后也谓简子率师逐范吉射也一曰智伯伐范氏而灭之故曰亡也】百姓有得钟者欲负而走则钟大不可负以椎毁之钟况然有音恐人闻之而夺已也遽揜其耳【遽疾也】恶人闻之可也恶已自闻之悖矣为人主而恶闻其过非犹此也【此自揜其耳也】恶人闻其过尚犹可魏文侯燕饮皆令诸大夫论已或言君之智也至于任座任座曰君不肖君也得中山不以封君之弟而以封君之子是以知君之不肖也文侯不説知于顔色【知犹见也】任座趋而出次及翟黄翟黄曰君贤君也臣闻其主贤者其臣之言直今者任座之言直是以知君之贤也文侯喜曰可反欤【欤耶也谓任座可反耶】翟黄对曰奚为不可臣闻忠臣毕其忠【毕尽也】而不敢逺其死座殆尚在于门【殆犹必也】翟黄往视之任座在于门以君令召之任座入文侯下阶而迎之终座以为上客【客敬也】文侯微翟黄则防失忠臣矣【微无也防近也】上顺乎主心以显贤者其唯翟黄乎
　　当赏
　　四曰民无道知天民以四时寒暑日月星辰之行知天【以用也】四时寒暑日月星辰之行当则诸生有血气之类皆为得其处而安其产【产生也】人臣亦无道知主【主君也】人臣以赏罚爵禄之所加知主【加施也】主之赏罚爵禄之所加者宜【宜犹当也】则亲疏逺近贤不肖皆尽其力而以为用矣【为君用也】晋文公反国赏从亡者而陶狐不与【赏不及之也】左右曰君反国家爵禄三出而陶狐不与敢问其説【欲知之也】文公曰辅我以义导我以礼者吾以为上赏教我以善彊我以贤者吾以为次赏排吾所欲数举吾过者吾以为末赏三者所以赏有功之臣也若赏唐国之劳徒则陶狐将为首矣【唐国晋国也勤劳之徒则陶狐也故不与三赏中也】周内史兴闻之曰晋公其霸乎【内史兴周大夫也奉使来赐文公命闻之】昔者圣王先徳而后力晋公其当之矣【当先徳而后力也】秦小主夫人用奄变羣贤不説自匿百姓郁怨非上【小主秦君也秦厉公曾孙惠公之子也夫人用奄变为惑乱也】公子连亡在魏闻之欲入因羣臣与民从郑所之塞【公子连一名元秦厉公曾孙灵公之子也于小主为从父昆弟也】右主然守塞弗入【右主然秦守塞吏也弗内公子连也】曰臣有义不两主公子勉去矣【内公子连则两主矣劝之使疾去】公子连去入翟从焉氏塞【塞在安定将之北翟】菌改入之【菌改亦守塞吏也入之内公子连也】夫人闻之大骇【小主夫人也骇警也】令吏兴卒奉命曰冦在边卒与吏其始发也【发行也】皆曰往击冦中道因变曰非击冦也迎主君也【主君谓公子连】公子连因与卒俱来至雍围夫人夫人自杀【雍秦都也】公子连立是为献公怨右主然而将重罪之【怨其不入已也】徳菌改而欲厚赏之【徳其入已也】监突争之曰不可【监突秦大夫也】秦公子之在外者众【众多也】若此则人臣争入亡公子矣此不便主【如此则诸臣争内亡公子亡公子得入则争为君故于主不便也】献公以为然故复右主然之罪【复反也反其罪不复罪也】而赐菌改官大夫【官大夫之爵也】赐守塞者人米二十石献公可谓能用赏罚矣凡赏非以爱之也罚非以恶之也用观归也所归善虽恶之赏所归不善虽爱之罚【传曰善有章虽贱赏也恶有衅虽贵罚也此之谓也】此先王之所以治乱安危也【乱者能治之也危者能安之也】
　　博志
　　五曰先王有大务去其害之者故所欲以必得所恶以必除此功名之所以立也【立成也】俗主则不然有大务而不能去其害之者此所以无能成也夫去害务与不能去害务此贤不肖之所以分也【分别也】使獐疾走马弗及至已而得者其时顾也【反顾稽其行故见得也】骥一日千里车轻也以重载则不能数里任重也【任载也】贤者之举事也不闻无功【言有功也】然而名不大立利不及世者愚不肖为之任也【愚不肖人为之任政事故使其君贤名不立大利不及后世子孙也】冬与夏不能两刑【传曰火中而寒暑退故曰不能两刑】草与稼不能两成新谷熟而陈谷凡有角者无上齿果实繁者木必庳【有覈曰果物莫能两大故戴角者无上齿果实繁者木为之庳小也】用智褊者无遂功天之数也【遂成也】故天子不处全不处极不处盈全则必缺极则必反盈则必亏先王知物之不可两大故择务当而处之孔墨寗越皆布衣之士也虑于天下以为无若先王之术者【孔子墨翟也寗越中牟人也知道术之士也】故日夜学之有便于学者无不为也有不便于学者无肯为也盖闻孔丘墨翟昼日讽诵习业夜亲见文王周公旦而问焉【夜则梦见文王周公而问其道也论语曰吾衰久矣吾不复梦见周公】用志如此真精也【精微宻也】何事而不达何为而不成故曰精而熟之鬼将告之非鬼告之也精而熟之也【史曰日精所学致无鬼神故曰有鬼告之也】今有寳剑良马于此玩之不厌视之无倦寳行良道一而弗复欲身之安也名之章也不亦难乎寗越中牟之鄙人也苦耕稼之劳谓其友曰何为而可以免此苦也其友曰莫如学学三十嵗则可以达矣寗越曰请以十嵗人将休吾将不敢休人将卧吾将不敢卧十五嵗而周威公师之【威公西周君也师之者以寗越为师也】矢之速也而不过二里止也步之迟也而百舍不止也今以寗越之材而久不止其为诸侯师岂不宜哉养由基尹儒皆六艺之人也荆廷尝有神曰猨荆之善射者莫之能中荆王请养由基射之养由基矫弓操矢而往未之射而括中之矣发之则猨应矢而下则养由基有先中中之者矣【幽通记曰养由基睇而猨号此之谓也】尹儒学御三年而不得焉苦痛之【痛悼也】夜梦受秋驾于其师明日往朝其师望而谓之曰吾非爱道也恐子之未可与也今日将教子以秋驾【秋驾御法也】尹儒反走北面再拜曰今昔臣梦受之先为其师言所梦所梦固秋驾已上二士者可谓能学矣可谓无害之矣此其所以观后世已【二士寗越尹儒也观示也】
　　贵当
　　六曰名号大显不可彊求必繇其道【繇用也】治物者不于物于人治人者不于事于君【治饬也君侯也】治君者不于君于天子治天子者不于天子于欲【欲贪欲也不贪欲则天子安乐也】治欲者不于欲于性性者万物之本也不可长不可短因其固然而然之此天地之数也窥赤肉而鸟鹊聚貍处堂而众防散【窥见也散走也】衰绖陈而民知防竿瑟陈而民知乐汤武修其行而天下从【修其仁义之行故天下顺从之也】桀纣慢其行而天下畔【慢易也】岂待其言哉君子审在已者而已矣荆有善相人者所言无遗策【遗犹失也】闻于国【国人闻之也】庄王见而问焉对曰臣非能相人也能观人之友也观布衣也其友皆孝悌纯谨畏令如此者其家必日益【益富也】身必日荣矣所谓吉人也观事君者也其友皆诚信有行好善如此者事君日益官职日进此所谓吉臣也【吉善也】观人主也其朝臣多贤左右多忠主有失皆交争证谏【交俱也】如此者国日安主日尊天下日服【服其徳也】此所谓吉主也臣非能相人也能观人之友也庄王善之于是疾收士日夜不懈遂霸天下故贤主之时见文艺之人也非特具之而已也所以就大务也【就成也】夫事无大小固相与通田猎驰骋弋射走狗贤者非不为也为之而智日得焉不肖主为之而智日惑焉志曰骄惑之事不亡奚待【志古记也】尹有好猎者旷日持久而不得兽入则媿其家室出则媿其知友州里惟其所以不得之故则狗恶也欲得良狗则家贫无以【无以买狗】于是还疾耕疾耕则家富家富则有以求良狗狗良则数得兽矣田猎之获常过人矣【过犹多也】非独猎也百事也尽然霸王有不先耕而成霸王者古今无有此贤者不肖之所以殊也【殊异也】贤不肖之所欲与人同尧桀幽厉皆然所以为之异故贤主察之以为不可弗为以为可故为之为之必繇其道物莫之能害此功之所以相万也【万倍也】


　　吕氏春秋卷二十四
　　钦定四库全书
　　吕氏春秋卷二十五
　　汉　髙诱　注
　　似顺论第五
　　似顺
　　一曰事多似倒而顺多似顺而倒【倒逆也】有知顺之为倒倒之为顺者则可与言化矣【化道也】至长反短至短反长天之道也【夏至极长过至则短故曰至长反短冬至极短过至则长故曰至短反长也天道有盈缩之数故曰天之道也】荆庄王【庄王楚穆王之子也】欲伐陈使人视之使者曰陈不可伐也庄王曰何故对曰城郭髙沟洫深蓄积多也宁国曰陈可伐也【宁国楚臣】夫陈小国也而蓄积多赋敛重也则民怨上矣城郭髙沟洫深则民力罢矣兴兵伐之陈可取也庄王听之遂取陈焉【阵曰伐而言取易也】田成子之所以得有国至今者有兄曰完子仁且有勇【成子田常也有国齐国也】越人兴师诛田成子曰奚故杀君而取国【杀君杀齐简公而取其国也】田成子患之完子请率士大夫以逆越师请必战战请必败败请必死田成子曰夫必与越战可也战必败败必死寡人疑焉【疑焉不欲其死也】完子曰君之有国也百姓怨上贤良又有死之臣耻以完观之也国已惧矣今越人起师臣与之战战而败贤良尽死不死者不敢入于国君与诸孤处于国以臣观之国必安矣完子行田成子泣而遣之夫死败人之所恶也而反以为安岂一道哉故人主之听者与士之学者不可不博【聴博则逹义学博则达道也】尹铎为晋阳下有请于赵简子【尹铎者赵简子家臣也晋阳简子邑为治也】简子曰往而夷夫垒我将往往而见垒是中行寅与范吉射也【夷平也中行文子与范昭子专晋君权伐赵简子围之晋阳所作垒壁培堙也简子不欲见之故使尹铎平除之也】铎往而增之【增益其垒壁令髙大也】简子上之晋阳望见垒而怒曰譆铎也欺我于是乃舍于郊将使人诛铎也孙明进谏曰以臣私之铎可赏也【孙明简子臣孙无政郄良也私惟也】铎之言固曰见乐则淫侈见忧则诤治此人之道也今君见垒念忧患而况羣臣与民乎夫便国而利于主虽兼于罪铎为之【兼或作谦】夫顺令以取容者众能之而况铎欤【容説也况铎为贤人也】君其图之【图议之也】简子曰微子之言寡人防过【过失也】于是乃以免难之赏赏尹铎人主太上喜怒必循理【太上上徳之君】其次不循理必数更虽未至大贤犹足以盖浊世矣【更革也变革不循危亡之迹虽未至大贤尚足以盖浊世専欲之人也】简子当此【简子之行与此相值也】世主之患耻不知而矜自用好愎过而恶听谏【鄙耻于不知而矜大于自用愎过恶谏固败是世主之大病也】以至于危耻无大乎危者【危败则灭亡耻但慙辱耳故无大于危者也】
　　别类
　　二曰知不知上矣过者之患不知而自以为知物多类然而不然故亡国僇民无已夫草有莘有藟独食之则杀人合而食之则益夀【合药而服愈人病故曰益人夀也】万堇不杀漆淖水合两淖则为蹇【蹇彊也言水漆相得则彊而坚也】湿之则为干【干燥也】金柔锡柔合两柔则为刚燔之则为淖【火炽金流故为淖也】或湿而干或燔而淖类固不必可推知也【漆得湿而干燥金遇燔而流淖皆非其类也故曰不必可推知也】小方大方之类也小马大马之类也小智非大智之类也【大智知人所不知见一隅则以三隅反小智闻十裁通其一故不可以为类也】鲁人有公孙绰者告人曰我能起死人【淮南记曰王孙绰】人问其故对曰我固能治【治一作为为亦治也】偏枯今吾倍所以为偏枯之药则可以起死人矣物固有可以为小不可以为大可以为半不可以为全者也【半谓偏枯全谓死人也】相【一作持】剑者曰白所以为坚也黄所以为牣也黄白杂则坚且牣良剑也难者曰白所以为不牣也黄所以为不坚也黄白杂则不坚且不牣也又柔则锩坚则折剑折且锩焉得为利剑剑之情未革而或以为良或以为恶説使之也故有以聪明听説则妄説者止无以聪明听説则尧桀无别矣【无聪明以聴説不能知贤不肖故尧桀无有所别也】此忠臣之所患也【患忧也】贤者之所以废也【不见别白黒故废弃也】义小为之则小有福大为之则大有福于祸则不然小有之不若其亡也【祸虽微小积小成大以危身亡国故曰小有之不若无也】射招者欲其中小也射兽者欲其中大也物固不必安可推也【招埻艺也中小谓剖微不失毫分射之工也射兽欲其中大者得肉多故以中为工也射则同也中之小大异故曰物固不必安可推也】髙阳应将为室家匠对曰未可也木尚生加涂其上必将挠【髙阳宋邑因以为氏应名也或作髙魋宋大夫也家匠家臣也挠弱曲也故曰未可也】以生为室今虽善后将必败【家臣所谓直于辞而合事实者也】髙阳应曰缘子之言则室不败也木益枯则劲【劲彊也】涂益干则轻以益劲任益轻则不败【此俛于辞而后必败其言不合事实者也】匠人无辞而对受令而为之室之始成也善其后果败髙阳应好小察而不通乎大理也骥骜绿耳背日而西走至乎夕则日在其前矣【日东行天西旋日行迟天旋疾及夕日入于虞渊之北骥不能及故曰在前矣】目固有不见也智固有不知也数固有不及也不知其説所以然而然圣人因而兴制不事心焉
　　有度
　　三曰贤主有度而听故不过【度法也】有度而以听则不可欺矣【欺误也】不可惶矣不可恐矣不可喜矣以凡人之知不昬乎其所已知而昬乎其所未知【昬闇也】则人之易欺矣可惶矣可恐矣可喜矣知之不审也客有问季子曰奚以知舜之能也【季子户季子尧时诸侯也】季子曰尧固已治天下矣舜言治天下而合已之符【已尧也】是以知其能也若虽知之奚道知其不为私【私邪也】季子曰诸能治天下者固必通乎性命之情者当无私矣夏不衣裘非爱裘也暖有余也冬不用【扇也】非爱也清有余也【清寒】圣人之不为私也非爱贵也节乎已也节已虽贪污之心犹若止又况乎圣人许由非彊也有所乎通也【通于无为也】有所通则贪污之利外矣【外弃也】孔墨之弟子徒属充满天下皆以仁义之术教导于天下然而无所行教者术犹不能行又况乎所教【所教谓孔墨弟子之弟子也】是何也仁义之术外也夫以外胜内匹夫徒步不能行又况乎人主【人主谓俗主又不能行也】唯通乎性命之情而仁义之术自行矣先王不能尽知执一而万物治【不能尽知万物也执守一道而万物治理矣】使人不能执一者物感之也【感惑也】故曰通意之悖解心之缪去徳之累通道之塞【悖缪累塞四者所以为人病也唯执一者能解去道之塞不壅闭也】贵富显严名利六者悖意者也【此六者人情所欲也孔子曰富与贵人之所欲也不以其道得之不居故曰悖意悖乱也】容动色理气意六者缪心者也【此六者不节所以惑人心者也】恶欲喜怒哀乐六者累徳者也【此六者不节所以为徳累者也】智能去就取舍六者塞道者也【此六者宜适难中所以窒塞道使不通者也】此四六者不荡乎胷中则正【荡动也此四六者皆得其适不倾邪荡动于胷臆之中则正矣诗云静恭尔位正直是与此之谓也】正则静静则清明清明则虚虚则无为而无不为也【虚者道也道尚空虚无为而无不为人能行之亦无不为也】
　　分职
　　四曰先王用非其有如已有之通乎君道者也【桀纣有天下非汤武之有也而汤武有之此之类也故曰通乎君道者也】夫君也者处虚素服而无智故能使众智也智反无能故能使众能也能执无为故能使众为也无智无能无为此君之所执也【君执一以为化之也】人主之所惑者则不然以其智彊智以其能彊能以其为彊为此处人臣之职也处人臣之职而欲无壅塞虽舜不能为【若此者虽舜之圣不能无壅塞况惑主乎】武王之佐五人【五人者周公旦召公奭太公望毕公髙苏公忿生也】武王之于五人者之事无能也然而世皆曰取天下者武王也故武王取非其有如已有之通乎君道也通乎君道则能令智者谋矣能令勇者怒矣能令辩者语矣夫马者伯乐相之造父御之【伯乐善相马秦缪公臣也造父嬴姓飞廉之子善御周穆王臣也】贤主乗之一日千里无御相之劳而有其功则知所乗矣【功千里之功也故曰知乗也】今召客者酒酣【召请也饮酒合乐为酣】歌舞鼓瑟吹竽【一作歌舞鼓瑟吹年】明日不拜乐已者【拜谢也乐已者谓倡优也】而拜主人主人使之也先王之立功名有似于此【有似于主人使之者也】使众能与众贤功名大立于世不予佐之者而予其主使之也譬之若为宫室必任巧匠奚故【奚何也】曰匠不巧则宫室不善夫国重物也其不善也岂特宫室哉【特犹直也】巧匠为宫室为圆必以规为方必以矩为平直必以准绳功已就【就成也】不知规矩绳墨而赏匠巧匠之宫室已成不知巧匠而皆曰善此某君某王之宫室也此不可不察也【察犹知也】人主之不通主道者则不然自为人则不能任贤者则恶之与不肖者议之此功名之所以伤【伤败也】国家之所以危【危亡也】枣棘之有裘狐之有也食棘之枣衣狐之皮先王固用非其有而已有之汤武一日而尽有夏商之民尽有夏商之地尽有夏商之财以其民安而天下莫敢之危以其地封而天下莫敢不説以其财赏而天下皆竞【竞进也】无费乎郼与岐周而天下称大仁称大义通乎用非其有【通违也】白公胜得荆国【杀令尹子西司马子期而得荆国也】不能以其府库分人七日石乞曰患至矣【石乞白公臣也】不能分人则焚之毋令人以害我白公又不能【不能焚之也】九日叶公入乃发太府之货予众【叶公楚叶县大未沈诸梁子髙也】出髙库之兵以赋民【赋子也】因攻之十有九日而白公死国非其有也而欲有之可谓至贪矣不能为人又不能自为可谓至愚矣譬白公之啬若枭之爱其子也【枭爱养其子子长而食其母也白公爱荆国之财而杀其身也】衞灵公天寒凿池【灵公襄公之子】宛春谏曰天寒起役恐伤民【伤病也】公曰天寒乎宛春曰公衣狐裘坐熊席陬隅有灶是以不寒今民衣弊不补履决不组君则不寒矣民则寒矣公曰善令罢役左右以谏曰君凿池不知天之寒也而春也知之以春之知之也而令罢之福将归于春也而怨将归于君公曰不然夫春也鲁国之匹夫也而我举之【举用也】夫民未有见焉【未见其徳】今将令民以此见之曰春也有善于寡人有也春之善非寡人之善欤灵公之论宛春可谓知君道矣君者固无任而以职受任工拙下也赏罚法也君奚事哉若是则受赏者无徳而抵诛者无怨矣人自反而已此治之至也【抵当也】
　　处方
　　五曰凡为治必先定分君臣父子夫妇君臣父子夫妇六者当位则下不逾节而上不茍为矣少不悍辟而长不简慢矣【悍也辟邪也简惰也慢易也】金木异任水火殊事阴阳不同其为民利一也【六者皆所以为民用故曰为民利一也】故异所以安同也同所以危异也【言同异更相成】同异之分贵贱之别长少之义此先王之所慎而治乱之纪也【圣人以治乱人以乱在所以由之也】今夫射者仪毫而失墙【仪望也睎望毫毛之微而不视堵墙之大故能中也】画者仪发而易貌【画者睎毫发写人貌仪之于象不失其形故曰易貌也】言审本也【射必能中画必象人故曰审本】本不审虽尧舜不能以治【本身审正也身不正而欲治者尧舜且犹不能况凡人乎】故凡乱也者必始乎近而后及逺必始乎本而后及末【近喻小逺喻大也为乱之君先小后大也本谓身末谓国也詹何曰未闻身乱而国治也故曰始乎本而后及末】治亦然【未闻身治而国乱也故曰亦然】故百里奚处乎虞而虞亡处乎秦而秦霸【虞公贪璧马之赂不从其言为晋所灭故亡也秦缪公用其谋而兼西戎故霸也】向挚处乎商而商灭处乎周而周王【向挚纣之太史令也纣不从其言而犇周期年而灭纣周武王用其谋而王天下也】百里奚之处乎虞智非愚也向挚之处乎商典非恶也无其本也【本谓虞商之君身不治自取灭亡也】其处于秦也智非加益也其处于周也典非加善也有其本也【有其本言秦周之君身正而治也】其本也者定分之谓也【言其为君治理分定不悖惑也】齐令章子将而与韩魏攻荆荆令唐篾将而拒之【拒一作应应击也】军相当六月而不战齐令周最趣章子急战其辞甚刻【趣督也刻亦急也】章子对周最曰杀之免之残其家王能得此于臣不可以战而战可以战而不战王不能得此于臣与荆人夹泚水而军章子令人视水可絶者荆人射之水不可得近【近犹迫也】有刍水旁者告齐者【视也】曰水浅深易知荆人所盛守尽其浅者也所简守皆其深者也者载刍者与见章子章子甚喜因练卒以夜奄荆人之所盛守果杀唐篾章子可谓知将分矣韩昭厘侯出弋靷偏缓【弋猎也论语曰弋不射宿】昭厘侯居车上谓其仆靷不偏缓乎其仆曰然至舍昭厘侯射鸟其右摄其一靷适之【适犹等也】昭厘侯已射驾而归上车选间【选间犹选顷也】曰乡者靷偏缓今适何也其右从后对曰今者臣适之昭厘侯至诘车令【诘让也】各避舍故擅为妄意之道虽当贤王不由也【由用也】今有人于此擅矫行则免国家利轻重则若衡石为方圜则若规矩此则工矣巧矣而不足法【巧而不足法者以其不循规矩故也】法也者众之所同也贤不肖之所以其力也谋出乎不可用【一作行】事出乎不可同此为先王之所舍也【舍而不为也】
　　慎小
　　六曰上尊下卑卑则不得以小观上【观视也上君也】尊则恣恣则轻小物【小物凡小事也】轻小物则上无道知下下无道知上上下不相知则上非下下怨上矣人臣之情不能为所怨【不能为之竭力尽节也】人主之情不能爱所非【方非罪之何能爱也】此上下大相失道也故贤主谨小物以论好恶【好善也恶恶也】巨防容蝼而漂邑杀人【巨大防隄也如隄有孔宂容蝼蛄则溃漏窍决至于漂没闾邑溺杀人民也】突泄一烟而焚宫烧积【灶突烟泄出则火滥炎上烧人之宫室积委也】将失一令而军破身死【教令不当为失失令不从士无先登之心而懐犇北之志故军破败将见禽获而身死也】主过一言而国残名辱为后世笑【主过一言犹将失一令故国残亡恶名著闻以自汗辱乃为后世之人所非笑也】卫献公戒孙林父寗殖食【林父孙文子也寗殖惠子也】鸿集于囿虞人以告【畜禽兽大曰苑小曰囿虞人主囿之官也以告以鸿告也】公如囿射鸿二子待君日晏公不来至【晏暮也】来不释皮冠而见二子二子不説逐献公立公子黚【传曰卫人立孙剽孙林父寗殖相之此云立公子黚复误矣按卫世家公子黚乃灵公之太子蒯聩之弟也是为悼公于献公为曾孙也焉得立之乎】卫庄公立欲逐石圃【庄公灵公之子蒯聩也石圃卫卿石恶之名也蒯聩在外圃不欲纳之故立而逐之也】登台以望见戎州而问之曰是何为者也侍者曰戎州也【戎州戎之邑也】庄公曰我姬姓也戎人安敢居国使夺之宅残其州晋人适攻衞戎州人因与石圃杀庄公立公子起【公子起卫灵公子庄公之弟也】此小物不审也【审慎也】人之情不蹷于山【蹷踬颠顿也】而蹷于垤【垤蚁封也蚁封卑小人轻之故踬颠也】齐桓公即位三年三言而天下称贤群臣皆説去肉食之兽去食粟之鸟去丝且之网【是三言也】吴起治西河欲谕其信于民【吴起卫人也为魏武侯西河守谕明也】夜日置表于南门之外【置立也表柱也】令于邑中曰明日有人偾南门之外表者仕长大夫【偾僵也长大夫上大夫也】明日日晏矣莫有偾表者【莫无也】民相谓曰此必不信【不信其有实也】有一人曰试往偾表不得赏而已何伤【言不敢必得其赏也】往偾表来谒吴起【谒告也】吴起自见而出仕之长大夫夜日又复立表又令于邑中如前邑人守门争表表加植不得所赏【如前与前令同也邑人贪赏争往偾表表深植而不能偾不得其所赏也】自是之后民信吴起之赏罚【吴起赏罚不欺民民信之也】赏罚信乎民何事而不成岂独兵乎【一作非独兵也言非独信用兵以成功也大信用赏罚以成事故使秦人不敢东向犯盗西河也】




　　吕氏春秋卷二十五
　　钦定四库全书
　　吕氏春秋卷二十六
　　汉　髙诱　注
　　士容论第六
　　士容
　　一曰士不偏不党柔而坚虚而实【而能也】其状朖然不儇若失其一【一谓道也能柔坚虚实之士其状貌朖然舒大不儇给巧伪为之畏失其道也】傲小物而志属于大【傲轻也轻略丛脞翳篾之事而志属连于有大成功也】似无勇而未可恐【未可恐以非义之事也】狼执固横敢而不可辱害【狼贪兽也所搏执坚固横犹勇敢之士若此者不可辱亦不可害也】临患渉难而处义不越【越失也】南面称寡而不以侈大【南面君位也孤寡谦称也士之如此者使即南面之君亦处义而已不以奢侈广大也】今日君民而欲服海外节物甚髙而细利弗赖【海外四海之外而欲服之化广大也节物事也行事甚髙细小之利不恃赖之也】耳目遗俗而可与定世【耳目视聴礼义是则故能遗弃流俗可与大定于一世也】富贵弗就而贫贱弗朅【轻富贵甘贫贱】徳行尊理而羞用巧衞【尊重道理而行羞以巧媚自荣卫也】寛裕不訾而中心甚厉【不訾毁败人也甚厉至髙逺也】难动以物而必不妄折【不为物动唯义所在不妄屈折也】此国士之容也【容犹法也】齐有善相狗者其邻假以贤取防之狗【一本作其邻借之买防狗借犹请也谓善相狗者买取防之狗也】朞年乃得之曰是良狗也其邻畜之数年而不取防以告相者相者曰此良狗也其志在獐麋豕鹿不在防欲其取防也则桎之其邻桎其后足【桎械也着足曰桎着手曰梏】狗乃取防【一本作狗则取防矣】夫骥骜之气鸿鹄之志有谕乎人心者诚也人亦然诚有之则神应乎人矣言岂足以谕之哉此谓不言之言也【不言之言以道化也】客有见田骈者【田骈齐人也作道书二十五篇】被服中法进退中度趋翔闲雅辞令逊敏【逊顺也敏材也】田骈听之毕而辞之【辞遣也】客出田骈送之以目【以目送而视之也】弟子谓田骈曰客士欤田骈曰殆乎非士也【殆近也】今者客所弇敛士所术施也士所弇敛客所术施也【术者当作述刻者误】客殆乎非士也故火烛一隅则室偏无光【烛照也偏半也】骨节蚤成空窍哭厯身必不长【长大也】众无谋方乞谨视见多故不良【良善也】志必不公【公正也】不能立功【立成也】好得恶予国虽大不为王【好得厚敛也恶予恡啬也多藏厚亡故必不为王】祸灾日至故君子之容纯乎其若钟山之玉梏乎其若陵上之木【纯美也钟山之玉燔以炉炭三日三夜色泽不变陵上之木鸿且大皆天性也君子天性纯粹故以此为喻也】淳淳乎慎谨畏化而不肯自足【化教也常畏而奉之不肯自足其智思以事必问详而后行之也】干干乎取舍不悦而心甚素朴【干干进不倦也取舍不悦常敬慎也心甚素朴精洁专一情不散欲也】唐尚敌年为史【史国史也】其故人谓唐尚愿之【故人者唐尚知旧也以唐尚明习天文宿度审咎徴之应故为愿之也】以谓唐尚唐尚曰吾非不得为史也羞而不为也其故人不信也【不信其羞为史】及魏围邯郸唐尚説惠王而解之围以与【一作于】伯阳【惠王卫文侯之孙武侯之子孟子所见梁惠王也解邯郸围也以与伯阳以伯阳邑资之也】其故人乃信其羞为史也居有间其故人为其兄请【请于唐尚欲仕其兄】唐尚曰卫君死吾将汝兄以代之其故人反兴再拜而信之夫可信而不信不可信而信此愚者之患也【可信谓唐尚羞为史不可信谓唐尚欲以其兄代卫君卫君不可得也而信为可得故曰不可信而信也患者犹病也】知人情不能自遗以此为君虽有天下何益【不能自遗亡其贪欲之情必危亡也故曰虽有天下何益】故败莫大于愚愚之患在必自用自用则戆陋之人从而贺之有国若此不若无有古之与贤从此生矣【古人传位于贤以子不肖不可子也】非恶其子孙也非徼而矜其名也反其实也【徼求也矜大也以国予贤则兴子孙不肖予其国必灭亡故曰反其实也】
　　务大
　　二曰尝试观于上志【上志古记也】三王之佐其名无不荣者【荣显也】其实无不安者功大故也【实犹终也】俗主之佐其欲名实也与三王之佐同【同等也】其名无不辱者其实无不危者无功故也【无大功故也】皆患其身不贵于其国也而不患其主之不贵于天下也此所以欲荣而逾辱也【逾益也】欲安而逾危也孔子曰鷰爵争善处于一屋之下母子相哺也区区焉相乐也【区区得志貌也】自以为安矣灶突决上栋焚燕爵顔色不变是何也不知祸之将及之也不亦愚乎为人臣而免于燕爵之智者寡矣夫为人臣者进其爵禄富贵父子兄弟相与比周于一国区区焉相乐也而以危其社稷其为灶突近矣而终不知也其与燕爵之智不异故曰天下大乱无有安国一国尽乱无有安家一家尽乱无有安身此之谓也故细之安【细小也】必待大大之安必待小【言相须也】细大贱贵交相为赞【交更也赞助也】然后皆得其所乐【乐愿也】薄疑説衞嗣君以王术【嗣君卫平侯之子也秦贬其号曰君】嗣君应之曰所有者千乗也愿以受教【卫君国之赋兵车千乗耳王者万乗故愿以受教也】薄疑对曰乌获奉千钧又况一斤【千钧三万斤也喻衞君之贤为王术若乌获之力以举一斤言其易也】杜赫以安天下説周昭文君【杜赫周人杜伯之后也周昭文君周分为二东周之君也】昭文君谓杜赫曰愿学所以安周【以用也】杜赫对曰臣之所言者不可则不能安周矣臣之所言者可则周自安矣【所言安行仁与义也】此所谓以弗安而安者也【当昭文君时人不安行仁义而仁义不行也然仁义必安之本也故曰以弗安而安者也】郑君问于被瞻曰闻先生之义不死君不亡君信有之乎【郑君穆公也被瞻事郑文公故穆公即位问瞻所行之义信不乎】被瞻对曰有之夫言不听道不行则固不事君也若言听道行又何死亡哉【言从贤臣之言不死亡也】故被瞻之不死亡也贤乎其死亡者也【使君无道臣不能正乃死亡耳被瞻言聴道行不死不亡故曰贤乎死亡者也】昔有舜欲服海外而不成既足以成帝矣禹欲帝而不成既足以王海内矣汤武欲继禹而不成既足以王通达矣五伯欲继汤武而不成既足以为诸侯长矣孔墨欲行大道于世而不成既足以成显荣矣夫大义之不成既有成已故务事大
　　上农
　　三曰古先圣王之所以导其民者先务于农民农非徒为地利也贵其志也民农则朴朴则易用易则边境安主位尊【尊重也】民农则重重则少私义少私义则公法立力专一民农则其产复其产复则重徙重徙则死其处【处居】而无二虑民舍本而事末则不令【令善】不令则不可以守不可以战【战攻】民舍本而事末则其产约其产约则轻迁徙轻迁徙则国家有患皆有逺志无有居心【居安也】民舍本而事末则好智好智则多诈多诈则巧法令【巧读如巧智之巧】以是为非以非为是后稷曰所以务耕织者以为本教也是故天子亲率诸侯耕帝籍田大夫士皆有功业【传曰王耕一发班三之庶人终于千亩故曰皆有功业也】是故当时之务农不见于国【当啓蛰耕农之务农民不见于国都也孟春纪曰王布农事今出舍东郊故农民不得见于国也】以教民尊地产也【地产嘉谷也】后妃率九嫔蚕于郊桑于公田是以春秋冬夏皆有麻枲丝茧之功以力妇教也【力任其力効其功也】是故丈夫不织而衣妇人不耕而食男女贸功以长生【贸易也】此圣人之制也【制法也】故敬时爱日非老不休【休止也】非疾不息非死不舍【舍置也】上田夫食九人下田夫食五人可以益不可以损【损减也】一人治之十人食之六畜皆在其中矣此大任地之道也故当时之务不兴土功不作师徒庶人不冠弁【弁鹿皮冠诗云冠弁如星】娶妻嫁女享祀不酒醴聚众【礼取妇之家三日不举乐嫁女之家三日不絶烛故不以酒醴聚众也】农不上闻不敢私籍于庸为害于时也然后制野禁苟非同姓【苟诚也】农不出御【御妻也】女不外嫁以安农也【异姓之女不出闾邑而嫁也】野禁有五地未辟易不操麻不出粪【出犹捐也】齿年未长不敢为园囿量力不足不敢渠地而耕【渠沟也】农不敢行【守其疆亩也】贾不敢为异事【异犹他也】为害于时也然后制四时之禁山不敢伐材下木【伐斫也】泽人不敢灰僇【烧灰不以时多僇】缳网罝罦不敢出于门罛罟不敢入于渊【兽罟也诗云肃肃兎罝罛鱼罟也诗云施罛濊濊鳣鲔发发】泽非舟虞不敢缘名为害其时也【舟虞主舟官也】若民不力田墨乃家畜国家难治三疑乃极是谓背本反则【则法也】失毁其国凡民自七尺以上属诸三官【三官农工贾也】农攻粟工攻器贾攻货【攻治也】时事不共是谓大凶夺之以土功是谓稽不絶忧唯必丧其粃夺之以水事是谓籥丧以继乐【继续也】四隣来虚夺之以兵事是谓厉祸【厉虐也】因胥嵗不举铚艾数夺民时大饥乃来野有寝耒或谈或歌旦则有昬丧粟甚多皆知其末莫知其本真【不敏也】
　　任地
　　四曰后稷曰子能以窐为突乎【窐容污下也突理出丰髙也】子能藏其恶而揖之以阴乎【阴犹润泽也】子能使吾士靖而甽浴士乎【士当作土】子能使保湿安地而处乎子能使雚夷毋淫乎【淫延生也】子能使子之野尽为泠风乎【泠风和风所以成谷也】子能使藁数节而茎坚乎子能使穗大而坚均乎【诗云实发实秀实坚实好此之谓也】子能使粟圜而薄糠乎子能使米多沃而食之彊乎无之若何凡耕之大方力者欲柔柔者欲力息者欲劳劳者欲息棘者欲肥肥者欲棘【棘羸瘠也诗云棘人之栾栾言羸瘠也土亦有瘠土】急者欲缓缓者欲急【急者谓疆垆刚土也故欲缓缓者谓沙堧弱土也故欲急和二者之中乃能殖谷】湿者欲燥燥者欲湿【湿谓下湿近污泉故欲燥燥谓髙明暵干故欲湿不燥不湿取其中适乃成黍稷也】上田弃亩下田弃甽五耕五耨必审以尽其深殖之度阴土必得大草不生【草秽也】又无螟蜮【蜮或作螣食心曰螟食叶曰蜮兖州谓蜮为螣音相近也】今兹美禾来兹美麦【兹年也】是以六尺之耟所以成亩也其博八寸所以成甽也【耟六尺其刃广八寸古者以耟耕广六尺为亩五尺为甽辽西之人谓之也】耨柄尺此其度也【度制也】其耨六寸所以间稼也【耨所以耘苗也刃广六寸所以入苗间也】地可使肥又可使棘人肥必以泽【地耕熟则肥肥即得谷多不则瘠痔则得谷少故曰可使也人肥则顔色润泽】使苗坚而地隙人耨必以旱使地肥而土缓【缓柔也】草諯大月【大月孟冬月也】冬至后五旬七日菖始生【菖菖蒲水草也冬至后五十七日而挺生】菖者百草之先生者也于是始耕【传曰土发而耕此之谓也】孟夏之昔杀三华而获大麦【昔终也三华荠亭厯菥蓂也是月之季枯死大麦熟而可获大麦旋麦也】日至苦菜死而资生【菜名也】而树麻与菽【树种也菽豆也】此告民地寳尽死凡草生藏日中出狶首生而麦无叶【凡草庶草也日中春分也众草生而出也狶首草名也至其生时麦无叶皆成熟也】而从事于蓄藏【藏之于仓也】此告民究也【究毕也刈麦毕也】五时见生而树生见死而获死【五时五行生杀之时也见生谓春夏种稼而生也见死谓秋冬获刈收死者也】天下时地生财不与民谋【天降四时地出稼穑自然之道也故曰不与民谋】有年瘗土无年瘗土【祭土曰瘗年谷也有谷祭土报其功也无谷祭土让其神也】无失民时无使之治下知贫富利器皆时至而作渴时而止【利用之器有其时而为之无其时而止之】是以老弱之力可尽起其用曰半其功可使倍【一辟曰倍】不知事者时未至而逆之时既往而慕之【慕思也】当时而薄之【薄轻也言不重时也薄或作怠】使其民而郄之【郄逆之也】民既郄乃以良时慕此从事之下也操事则苦不知髙下民乃逾处种稑禾不为稑种重禾不为重【晩种早熟为稑早种晩熟为重诗云黍稷重稑稙稺菽麦此之谓也】是以粟少而失功【不当其时故粟少也食之少气力故曰少而失功也】
　　辩土
　　五曰凡耕之道必始于垆【垆埴垆地也】为其寡泽而后枯【言土燥湿也】必厚其靹【厚深也】为其唯厚而及者【或作选】之坚者耕之泽其靹而后之上田则被其处下田则尽其污无与三盗任地夫四序防发大甽小亩为青鱼胠苗若直猎地窃之也既种而无行耕而不长则苗相窃也弗除则芜【芜秽也】除之则虚【无动稼根】则草窃之也故去此三盗者而后粟可多也所谓今之耕也营而无获者【获或作种】其蚤者先时晩者不及时寒暑不节稼乃多菑实其为晦也髙而危则泽夺陂则埓见风则【仆也】髙培则拔【培田侧也】寒则雕【雕不实也】热则脩【脩长也】一时而五六死故不能为来【来丕成也】不俱生而俱死虚稼先死【虚根不实】众盗乃窃望之似有余就之则虚【虚不頛不栗诗云实頛实栗有邰家室也】农夫知其田之易也【易治也易读如易纲之易也】不知其稼之疏而不适也【疏希也不中适也】知其田之际也不知其稼居地之虚也【虚亦希也】不除则芜除之则虚此事之伤也【伤败也】故畮欲广以平甽欲小以深下得阴【阴湿也】上得阳【阳日也】然后咸生【咸皆也】稼欲生于尘而殖于坚者【殖长也】慎其种勿使数亦无使疏于其施土无使不足【土壤也】亦无使有余【余犹多也】熟有耰也【耰覆种也】必务其培其耰也植植者其生也必先【先犹速也】其施土也均均者其生也必坚【坚好也】是以畮广以平则不丧本【本根也】茎生于地者五分之以地【分别也】茎生有行故遫长弱不相害故遫大【遫疾也】衡行必得纵行必术正其行通其风【行行列也】夬心中央帅为泠风【夬决也心于苗中央帅率也啸泠风以摇长之也夬或作使】苗其弱也欲孤【弱小也苗始生小时欲得其孤特疏数适中则茂好也】长也欲相与居【相依助不僵仆】其熟也欲相扶【扶相扶持不可伤折也】是故三以为族乃多粟【族聚也】凡禾之患不俱生而俱死是以先生者美米后生者为粃【粃不成粟也】是故其耨也长其兄而去其弟【养大杀小】树肥无使扶疏树墝不欲专生而族居【专独也】肥而扶疏则多粃【根扇迫也】墝而专居则多死【专独不能自荫润其根故多枯死也】不知稼者其耨也去其兄而养其弟【杀其大者养其小者也】不收其粟而收其粗上下安则禾多死厚土则孽不通【壤深不能自达故多孽死也】薄土则蕃轓而不发垆植防色刚土
<子部,杂家类,杂学之属,吕氏春秋,卷二十六>柔种免耕杀匿使农事得
　　审时
　　六曰凡农之道厚之为寳斩木不时不折【折犹坚也】必穗稼就而不获【获得也】必遇天菑【菑害也】夫稼为之者人也【为治也】生之者地也养之者天也是以人稼之容足耨之容耨据之容手【谓根苗疎数之间也】此之谓耕道是以得时之禾长秱而穗大本而茎杀【杀或作小本根也茎稍小防尾桑条谷也】疏穖而穗大【穖禾穗果赢也】其粟圆而薄糠【圆丰满也薄糠言米大也】其米多沃而食之彊【彊有势力也】如此者不风【风落也】先时者茎叶帯芒以短衡穗钜而芳夺秮米而不香【夺或作奋字】后时者茎叶帯芒而末【一作小】衡穗阅而青零【青零未熟而先落】多粃而不满【满成也】得时之黍芒茎而徼下穗芒以长搏米而薄糠舂之易而食之不噮而香【香美也噮读如餲厌之餲】如此者不饴先时者大本而华茎杀而不遂【遂长】叶藁短穗后时者小茎而麻长短穗而厚糠小米钳而不香【小米故厚糠也】得时之稻大本而茎葆长秱疏穖穗如马尾大粒无芒搏米而薄糠舂之易而食之香如此者不益【益息也益一作蒜】先时者大本而茎叶格对【对等也】短秱短穗多粃厚糠薄米多芒后时者纤茎而不滋厚糠多粃庭辟米不得恃【辟小也恃或作特】定熟卬天而死得时之麻必芒以长疎节而色阳小本而茎坚厚枲以均后熟多荣日夜分复生如此者不蝗【蝗虫不食麻节也】得时之菽长茎而短足其美二七以为族多枝数节竞叶蕃实【二七十四实也】大菽则圆小菽则抟以芳称之重食之息以香如此者不虫【虫不齧其英芒也】先时者必长以蔓浮叶疏节小英不实后时者短茎疏节本虚不实得时之麦秱长而颈黑二七以为行而服薄防而赤色称之重食之致香以息使人肌【肌或作肥】泽且有力如此者不蚼蛆先时者暑雨未至【至或作止】胕动蚼蛆而多疾【胕动病心胕读如痛】其次羊以节后时者弱苗而穗苍狼薄色而美芒是故得时之稼兴【兴昌也】失时之稼约【约青病也】茎相若称之得时者重粟之多量粟相若而舂之得时者多米量米相若而食之【一作以为食】得时者忍饥【忍犹能也能耐也】是故得时之稼其臭香其味甘其气章【气力也章盛也】百日食之【百日食之者食之百日也】耳目聦明心意叡智【叡明也】四衞变彊【四卫四枝也】气不入身无苛殃【苛病殃咎】黄帝曰四时之不正也正五谷而已矣【五谷正时食之无病故曰正五谷而已】











　　吕氏春秋卷二十六
