周生烈子

　　魏博士侍中周生烈纂武威张澍钞辑

　　序

　　按《魏志》：周生烈，敦煌人，魏初徵士。裴松之注云：姓周生名烈。陆德明《经典释文》：字文逢，本姓唐，魏博士侍中。其说本之《七录》，《论语序疏》作文逸。然《敦煌实录》云：魏侍中周生烈，本姓唐，外养周氏，因为姓。是又非复姓也。所著《周生烈子》，一名《周生子》。《十六国春秋》：沮渠茂虔永和五年，遣使如宋表献方物，并献书一百五十四卷，内有《周生子》十三卷，即是书也。《隋志》：《周生子要论》一卷，录一卷，魏侍中周生烈纂。《唐志儒家》：《周生烈子》五卷。盖已非茂虔所献之原卷矣。《意林》引《周生烈子》四条，其自序略云：六蔽鄙夫敦煌周生烈，字文逸。张角败後，天下溃乱。哀苦之閒，故著此书。以尧舜作幹植，仲尼作师诫云。余以其书皆谠言正论，虽賸羽残柯，不忍弃也，辄录存之。

　　天下所以平者，政平也；政所以平者，心平也；心所以平者，衡平也；衡所以平者，铢两平也；铢两所以平者，豪厘平也。无所不均也，无所不平也，谓之太平。夫天之于物无所偏，以君之散恩无所内外。［太平御览］

　　心者，众智之门，要物皆求於心。［太平御览］

　　口者言之门。［太平御览］

　　夫忠謇，朝之把扒；正人，国之扫篲也。秉把执篲，除凶扫秽，国之福，主之利也。［太平御览］

　　舜尝驾五龙以腾唐衢，武尝服九駮以驰文涂，此上御也。［困学纪闻］

　　居尧舜之位，而不行唐虞之政者，犹反衣狐白，步牵騄耳。［太平御览］

　　桀纣是汤武之梯，秦项是大汉之阶也。四逆不兴，则三顺不胜。［太平御览］

　　夫猎叶之风，不应八节。［太平御览］

　　行赏不洽，是春半生也；行罚不威，是秋半死也。半生之春不洽于仁，半死之秋不专于义。［太平御览］

