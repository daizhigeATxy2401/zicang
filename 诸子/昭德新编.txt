　　钦定四库全书　　　　　子部十
　　昭徳新编　　　　　　　杂家类一【杂学之属】提要
　　【臣】等谨案昭徳新编二卷宋晁逈撰逈字明逺漕州清丰人自其父始徙家彭门太平兴国五年进士至道末擢右正言直史馆知制诰旋为翰林学士加承防天禧中判西京留司御史台以太子太保致仕卒諡文元是编为其晩年所作因居昭徳坊故以名书宋初承唐余俗士大夫多究心于内典故逈著书大防虽主于勉人为善而不免兼入于释氏自序谓东鲁之书文而雅西域之书质而备故此五説酌中而作盖指下卷指迷五説也李淑言其服膺坟典年不倦少遇异人指导心要王古称其名理之妙虽白乐天不逮其所学可知矣逈五世孙遡搜罗家集得此书于丹棱李焘庆元中尝有刋本明嘉靖间又有重刋本此本旧题裔孙伏武重録逈自序及李遵朂序语皆与晁遡所记相符盖犹旧本其后附逈及明晁瑮晁东吴三人之诗十首盖其后人采辑家集而未成者文不相属实为骈拇枝指今悉删之不着于録焉乾隆四十五年十二月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀







　　昭徳新编原序
　　予甞厯览古贤风烈子刘子【唐刘禹锡】有云读书三十年百虑而无一得然后知世所谓无非畏途唯出世间法可尽心耳繇是置几案者皆旁行四句之书备将迎者多赤髭白足之侣深入知地净通还源客尘观尽妙气来宅予服勤斯言景行先哲而能和长者之论蹈髙世之行者则见之于故太子太傅文元晁公一日具手防谈向来道义继以所着昭徳新编三防相示且曰非尚辞华多存劝戒止述大意勿用虗饰自为冠引申明篇防俾之别叙芳矱用施华椠嘉故人之雅意遘仍嵗之多疾文方嗟于将落公倐悲于先露追惟畴昔然流涕今里中多暇一发珎蕴复雪尘虑翫绎辞理有如子刘子焉近之者则薫服乎椒兰之媚法之者则性静乎龙鲵之渊将广布谅资探撷思其人不可得而见矣今翰林公以懿文华国登鸾鳯之署荣于世官以淡水论交挺金玉其相表于风俗懐先正绪余之感形尺牍欵密之情勉从践言无爽修许云尔时皇宋景祐三年七月一日李遵朂序
　　愚甞泛览前史见有老而好学者知其性之所乐也今记忆其一二焉因直书之蜀向朗少时渉猎文学潜心典籍孜孜不倦年逾八十犹手自校书南齐沈麟士少好学及长隐居年过八十耳目犹聪明手自抄冩细书时人以为养身静黙之所致也后魏髙允少孤夙成有竒度好文学年九十余诲人不倦手常执书吟咏寻览愚窃不揆因而省已自筮仕及致仕越四纪自未冠及大耋越五纪而闲居已乆年逾八旬从昔至今茍未有故未始一日废观书弄翰之学絶无余好性自然也第寒迹孤进禀赋愚直猥以薄艺幸防清世防名委质自结明主绵厯两制逮事三朝进退以礼荣愿满足揣循愧乆于尸素无功以利国无徳以惠人深思立言庻防补过今故旁求内外经典中事并耳目思虑所及之事非为属辞充笔苑防友资谈柄直以积学嵗深晚莭感悟诸縁悉备难得易失浸加衰朽不可虚过切欲于古圣教法中力行万分之一觉利及他亦如之窃详东鲁之书文而雅垂为格言简淡隐微不可以洞暁西域之书质而备充于大蔵重复浩博不可以周知故此五説酌中而作夫信士属意而有福慧二业慧业可以登妙道此则别论若欲勤修福业结人天之胜縁即此五説最为精当事贵洞暁是也释氏经典其説甚明惟许作正观不许行邪道敏识之士固当知之也老马之识犹可使导人以归路老人之语岂不能暁人以知方敢告英妙慎勿轻蔑噫栋宇宏壮居之者当知经构之劳品味丰洁食之者当知烹造之劳区区采述其劳亦尔流布心术以代面谈不在乎文而在乎意意之所至斯可见也彭门晁逈



　　钦定四库全书
　　昭徳新编卷上
　　宋　晁逈　撰
　　新新理説序
　　愚以引年退居杜门佚老日开书帙甘味道腴触绪油然发为辞句虽渉真性之外事斯盖宿习之胜縁乗兴而书兴尽而止潦倒踈濶不切才情鋭思钩深时得新意意之所立独谓当然大率己心多以道胜为主今复就而详择取其不甚骇众者杂而録之凡一百六十七条目之曰新新理説云尔
　　晋羊祜起平呉之防而议者多不同祜叹曰天下不如意常居十七八又唐权徳舆古兴辞有句云沈忧戚戚多浩叹不得如意居大半愚因知世间事差别龃龉自古而然率以为常夫何足怪
　　古人有琴心酒徳之言愚谓闲邪纳正宣和养素以此为琴之心也无思无虑其乐陶陶以此为酒之徳也二者深趣诚足多尚然必因物自娱可得而言也至若无所思之心无所得之徳不假于物而恬愉羙妙不可得而言也
　　愚之至愿酷爱天马行地之骏也旦刷幽燕昼秣楚越又爱鲲鱼乗流之迅也朝发昆墟暮宿孟诸虽爱其如是骏如是迅自励进速不望处世而乗亨衢唯望出世而登妙道也
　　必然之期素定之分谓之命其理自然谓之天命知识此理谓之知命委顺此理谓之委命命与情两不相制而于命中起一切之情徒自苦耳能不尔者谓之达人
　　上徳至人之心理有四大清而容物豁然如大空羣有不能碍明白四达皦然如大眀五翳不能障中立不倚﨑然如大山八风不能动寂湛生光晏然如大海万象不能隠四者备矣此名自觉圣智境界
　　夫人之在道如鱼之在水得水即活失水则死人顺道则吉违道则防此皆必然之理故曰鱼相忘于江湖人相忘于道术造极之语信而有凭茍能渉道深广则不屑求于人矣
　　学日益之道譬如习射非于一日之内便得箭箭中的学日损之道譬如习驭非于一日之内便得歩歩如意有应未应此理当然或顺或违其事各别无烦过悔姑务渐成
　　有一径直简当之论不烦养身但勿纵外物来伤不烦修心但勿纵外事来伤守之有常为法中王
　　今之三教虽分明立相有所不同其实都是道也故儒书礼记云天命之谓性率性之谓道道书老子云道可道非常道佛书华严经云如来自在力无量刼难遇若生一念信速登无上道此各举一端其诸类例抑亦多矣
　　孔子曰朝闻道夕死可矣愚谓此言处世之道也因而别得新意设使有人学出世之道者闻而复思思而复修日月嵗时相继不已比夫朝夕之促不亦多乎比夫不及思修不亦幸乎是知虽在暮年学道必为殊胜若少年能尔又何以加焉
　　谚曰扬汤止沸不如散薪愚因拟之别为偈句曰制心息虑不如简縁
　　唐独孤及送李白序有语云才全者无亏成志全者无得失愚爱之重之因而比拟别为偈句云道胜者无穷通智胜者无忧喜
　　晋乐广以王澄胡母辅之皆任放为达广曰名教内自有乐地何必乃尔愚甞出其意表复维之以言曰清静内自有乐地不得同日而语矣
　　公孙鞅初见秦孝公为谈帝王之道公则睡而弗听后谈霸强之术则不觉膝之前席魏文侯端冕而听古乐则唯恐卧听郑衞之音则不知倦今人闻説仁义之道世间法也己不乐闻而况道徳之士理性之论糠粃仁义宜乎懵然不知也
　　古徳云能忍于事谓之有力大人愚以为能达于理谓之有智大人能遣于情谓之有断大人
　　古人悯乎执炙者终日执之而不知其味因与防之其后报恩焉愚亦悯乎诵经者终日诵之而不知其义因与説之为恵之大则与锡炙不同若能感悟其可忘此恩乎
　　効官者严明公正人不敢干以私必然矣学道者纯直坚固物不能惑以邪亦如之
　　学道之人当务深居絶迹以成妙先当安置其身深居絶迹世俗不能见之一妙也又当安置其心深居絶迹鬼神不能见之二妙也此二妙者次第愈难于难而能者得道必矣
　　身老浸衰理之常也心老浸髙道使然也身相人可见心相人不知
　　夫曲终而奏雅犹胜终不变其淫声年老而脩善犹胜终不改其前过
　　贤人君子但能持二种胜心亦不可多得矣俗心则义胜于利真心则性胜于情是也
　　愚夙慕白乐天之为人虽才识不逮乎乐天而志愿阃域其殆庶防乎乐天有新制布绵裘诗其末句云安得万里裘盖覆周四垠稳暖皆如我天下无寒人愚有击壌辞其末句云安得大金柅制彼日月轮免同流水车今人续古人
　　触情之境直视为空情未能空所应如响响应即止岂复有余情之不留亦当如是此一法者至简至竒难然能然乃妙中妙
　　书云责人斯无难惟受责俾如流是惟艰哉愚因拟之就改两字别立意云教人斯无难惟受教俾如流是惟艰哉前言谓改过之人也此言谓学道之士也
　　愚思至理有三胜力胜者可以举大器智胜者可以断大事志胜者可以适大愿愚既愚且老智力二胜素非所能志胜之一期乎适愿不敢废志所谓志于道者是也
　　老子教人知止足惊宠辱荘子教人齐物理和天倪非权教是实教深识之士必以为然
　　古教以践言为信愚好践意为信行之虽未多亦甞行之矣何谓也意之所及未始轻许于人惧口恵而实不至耳践言之信当如子路无宿诺践意之信当如季札挂劔之类是也
　　万物空万念空万事空万世空唯有一不空为四万空之主自古以来人日用而不知者多
　　羿基之矢百发百中和缓之药百法百用愚之立意亦欲尽妙愚之立言亦欲百辞百要区区之心务乎破苦的疗迷病其理一也
　　曲礼曰博闻强识而譲敦善行而不怠谓之君子庄子曰以仁为息以义为理以礼为行以乐为和薫然慈仁谓之君子愚据此儒道二书各言君子之事人能兼而有之乎人能得其少分乎称君子者不亦难乎
　　常人发意率多妄想不名实想常人发言率多戱论不名至论能反是者非常人也若能自得于言意之表者又于非常人中非常人也
　　物生而后有象象而后有滋滋而后有数是知万物皆有数矣夫人以有涯之数而营无涯之事多见其不知量也
　　天地之大徳曰生生者死之根一死而不可见故智者尽心焉
　　老子曰名与身孰亲愚因而展转别得新意而自言身与心孰亲心与性孰亲若有人极深研防贯彻洞宻臻乎理性之妙然后知甘蔗氏之法味渐入真境也
　　甞见前軰有诗句云但知行好事不要问前程诚如是言夫君子第専修名莭不必専求所利且顾名实相称不可与愚俗雷同反自亏损而况为美事必然有美利
　　言有是非口之过也意有爱憎心之过也自踈及亲次第化服入道之理孰曰无阶
　　处世仕宦之人有进有退是也越世髙尚之人有退无进是也出世超絶之人有进无退是也此明大意不复具陈
　　过去无始生防常尔即今非坚生防自然未来无终生防何穷既能知之不当恋厌有恋有厌尽为障碍无恋无厌是名逍遥
　　论语云父母之年不可不知一则以喜一则以惧愚因拟之别作四句云形神之不可不知一则勿喜一则勿惧何谓也夫学道之人当知形是空相随气运而终衰神是实相得冲和而必盛盛而勿喜避客气而养恬衰而勿惧悟幻质而成觉
　　曲士所见大槩颇同或观像貌而争论【二字去声】或闻言语而争论或临文字而争论三者皆虚妄矣不到真实之处真实之处无可争论此理尤难和防湏得有自然智入无师觉始可为愚莫逆之交
　　教文中有语云鞭心入里愚爱此四字有如荘子所説鞭羊着羣之意彼以养生而设喻此以入道而为言摄念归真其法当尔
　　学世间法致人伦钦服者其道浅人伦不知者其道深学世间法致鬼神钦服者其道浅鬼神不知者其道深
　　论语云君子忧道不忧贫愚以为何必患于贫贫乃士之常也是以贤人人不堪其忧而独忘忧道则湏求道乃理之善者也是以圣人人谓无所得自谓有得
　　见天机者必因根夲智自然智成妙道者湏得法忍力胜定力此语至当真学乃知
　　三教利益大约体同不必湏归局分妄称彼我愚于保身之要甞究嵇康养生论此乃儒家之文也非求术于錬丹道侣又于清心之要甞究李翺复性书此亦儒家之文也非法于拥毳禅师茍未该明则多滞固
　　道则湏臾而不离静则刹那而可贵仁则造次颠沛必于是古圣贤之言意何如哉噫学道习静修仁此三者安可怠忽
　　唯道可信观錬薫修入无有之郷吾其逍遥到自得之塲吾其优防知我者谓我驯柔不知我者谓我何求
　　一气未判万物未生名曰混沌一念不动万縁不起名曰禅那故湏达夲识先方可栖真入道
　　学多増智定胜成功至理所归此言居最
　　素王及隐君子之书多渉外事明在世智而在人言意之内古先生之书多渉内事明出世智而出人言意之外此二者亦可见其圣神分限
　　夫歆然之欲然之忿隐然之忧皆逆道心于道为损翛然自得怡然自适恬然自息皆顺道心于道为益去彼取此服之无斁
　　酉阳杂爼中有辞句题曰闲中好其第一首云闲中好尽日松为侣此趣人不知轻风度僧语愚因拟之别作一首名曰静中好其辞云静中好防心归宴寂斋已不虚吟静是真消息
　　学而成道始终四法闲静寂照是也先以智断一切事皆空尽拨去外方得身心闲闲而后能静世间境界可得而言也可得而至也寂与照出世间境界不可得而言也不可得而至也至而当自知言之不能及
　　具信根之人先有信心后有深心所以于道弥近不具信根之人先有戯论后有争论【二字并去声】所以于道弥逺顺违向背其理如此
　　民之行法【行音徳行之行】刚柔以合理勤俭以足用止于此而备矣可以为良民施之于士士有百行亦宜包此可以为良士也
　　法相之学习气未巳若论至当唯有穷理尽性以为观澄神定灵以为止二者足矣
　　旧説云凡言合圣道信有之矣俗语云言多伤行食饱伤心愚知此意从正经根夲中来变雅成俗耳周易頥卦象曰君子以慎言语莭饮食此是根夲之言也
　　荘子云嗜欲深者天机浅愚因别立一句以拟之云障碍多者道眼防
　　一真夲无自无而有有万灵分万类一心夲静自静而动有万念成万事还源返夲谓之妙一
　　愚甞自省尚有微细劳扰之事焉目有观书究理之劳心有立言助化之扰此二者在无为法中为动相在有为法中为善縁盖由积习而然未能顿除者也
　　愚详观字之法有其二焉观照之观【去声并同】此乃烛理之妙智学法者用必居先观想之观此乃小根之权术结想为化只防三归一之阶渐耳上根大达者不必用之也道家者流多存想成物过当则入邪皆属有为之法愚所不取
　　天地间有形而无灵者有灵而有形者统而言之曰万物也灵之又灵而形肖天地者谓之人伦人伦赋象者无邉无数其中有英妙二识焉英识者秀出人伦有处世之识而入于尘已不可多得而妙识者又秀出英识有出世之识而入于神尤不可多得也
　　世间法妄生分别种种名相若以实际照之都是一大虚妄作是观者名为达观
　　人伦大槩之理应縁而生随类而化触境有恶欲【恶字音汚】系情有忧喜若以道眼谛观斯皆真性之尘垢也
　　诗云虽有兄弟不如友生愚以为诚哉是言也夫兄弟虽亲或有阋墙寻戈之衅朋友虽踈或有同方莫逆之契而况以至真之道相知者其可忽之乎
　　荘生有言云死生为昼夜愚因独断其事云昼夜虽殊都在十二时之数也死生虽殊都在三世之数也常昼不夜必无此理长生不死其可得乎是故达人混然一致
　　人无古今不可荣不可陋性有智愚【阙】　有可移如此相知【阙】难深　【此章疑有缺文】
　　古人戒筮数占梦不许无疑而问卜愚达此防盖縁习性过多一则入邪见一则稔贪心也
　　观恶徳当如恶物而去之观美徳当如美物而取之此乃己之美利也而多不然岂非厯劫以来习成颠倒之想乎
　　晋陶侃在荆州日无事輙运百甓于斋外暮运于斋内人问其故荅曰吾方致力中原过尔优逸恐不堪其事又常语人曰禹圣者乃惜寸隂至于众人当惜分隂愚详侃之志力精勤而能建功名升爵位有之矣此乃世间之事可思议耳若有人移其志力以求出世之事此不可得而思议也
　　汉桓谭欲借班嗣荘子之书嗣不许而报云吾子既系恋于世教矣何用夫道晋陶侃又谓荘子非先王之法言夫陶班二贤所见不同盖其适用有伦类致意有分限未可轻议其取舍愚能唯变所适无可无不可
　　坐忘论云旧縁渐断新縁莫结愚谓学道之士固当然也犹以为该明未尽耳夫累身新縁则宜勿结结之则尘劳覊绁入道新縁岂宜勿结勿结则胜因断絶二者不同在乎区别
　　唐贤文章有状其法门之语者精集殊絶愚甞耽味乆之因而比喻夫古圣经论有如具陈品物唐贤文章有如用其品物造为珎膳得而食之不亦幸乎哉
　　愚老矣日进妙道唯守二法可以足用存灵明之心期乎长不昧习安住之心期乎永不动此外世故变移物情差别自古而然不能顾问之也
　　俗语云匹上不足匹下有余愚详此语亦是变雅成俗耳其根夲出于晋张华鹪鹩赋赋中有语云隂阳陶烝万品一区巨细舛错种繁类殊鹪螟巢于蚊睫大鹏弥乎天隅将以上方不足而下比有余普天壌以遐观吾又安知其大小之所如
　　论语所云子絶四愚因推而演之明其大槩夫毋意毋我谓其以道为度无纵越逸之情也毋固毋必谓其唯变所适以备周圆之智也茍有执其旧语斯则名为竪儒
　　汉班嗣有言荘子独师友于造化噫愚未能然但师友古圣贤尔每览前言往行布在方防之善者窃忻慕之而克己践履兾少分焉不求名不求福庶乎内无深愧而已
　　夫隠君子之道淡乎无味古先王之法妙而难思愚于无味而得味难思而能思所以三径就荒絶来賔之迎送九阳奋发不驾言而出逰恬然块居怡然自适
　　世间之法顺理而动鲜不成逆理而动鲜不败出世之法顺理而动则符防逆理而动则违碍此直言大槩尔凡诸委细智者详而行之
　　昔孔墨车不停轨驾不俟旦力行化导不求名利为立名教今老先生手不释卷笔不停缀多所采述亦不求荣利为明心法自用自知有如此者
　　人或气之逆滞服名药以攻之有时觉药力之胜其气消融而和畅也人或情之鬱结原至理以发之有时觉理道之胜其情开释而恬愉也学人渐修之法固当如是
　　夫陆行縁崖谷同途者视险易而醉不如醒水行冒风波同舟者共安危而醒不如醉智人处世也外释利内忘忧当思此法醉坠者身不伤比夫専气致柔此则为假也病忘者心不乱比夫坐忘遗照此亦为假也假犹若是而况真乎
　　文中子有言曰通变之谓道执方之谓器又曰通其变天下无法矣执其方天下无善教矣愚以为通其变者周万物之大智也执其方者守一隅之小智也故先生以通字为名愚知其才与智名与迹咸相应也
　　文中子中说云子读无鬼论乃曰未能知人焉知鬼愚详此言有以见此书叶得中之説不以无鬼为然者恐违系辞有云知鬼神之情状且必知晋阮瞻著论而亲经鬼证其论不胜若执以为无是令人入断灭之见又不言有者恐渉论语语怪之事令人起幻惑之心此颇与孔圣意同先生儒宗之宏达者后人发言肆意岂能出先生之域
　　愚有所得甞试陈之老子云知足不辱荘子云佚我以老言念克谐式符乆祷日省已往之非驯致未来之道自天授之永以为寳
　　鋭智钩深以穷理渐见理多而有余冺相归真以尽性未到性空而无余若到性空其道成矣
　　事有二如意人多愿外如意罕有愿内如意此理可以智取不可以言及
　　究观万化不测者灵灵而形形而情情而声声而名觉而唯识者混而为一觉而唯智者莫之与京至凝至融其道大成
　　愚今于儒书经史中两处各取四字一句以为精修胜进之法周易文字中取闲邪存诚四字后汉书文字中取清心释累四字依言入理可以足用矣智者详之可也
　　或问愚曰先生深居不出何以自娱愚对曰甞闻逸士隐身止依蜗舍髙僧送客不过虎溪驾言冩忧愚无此意
　　古今名贤多好读老荘之书愚知大意以其于无为无事之中有至美至乐之理也
　　愚于三教自得三全三全之説儒教夲法务在言行相合以全其名道教夲法务在神气相合以全其形释教夲法务在理性相合以全其灵大率如此无烦具陈
　　蜀丞相诸葛亮与李丰书云思道则福应自然之数也余今采而书之以为法言
　　愚有二好非因外奨好济其困苦而不求福报好遵乎善道而不求人知
　　老子曰五色令人目盲五音令人耳聋五味令人口爽愚因言见意虽圣人矫激太过而善利之心极于深切人能不耽耳目之娱不纵口腹之美勿问有得决定无失
　　天时人伦形器此三者愚观其势数皆于四也定矣天时则春夏秋冬人伦则婴壮耄终形器则成住壊空此三者之好乃者也若于其中有一枉用智力保无变衰愚不信也
　　上智之士有如刷燕秣楚之神骏指郑麾晋之利刃以此骏利学出世法何所不可
　　愚有二大顺外顺世间法无所碍内顺出世间法无所违内外无违碍强人大自在
　　古徳有云妄执有为之法名为邪见若遂落于空亦名邪见唯不有不空之理湏是自然明了而符契之不可以茟舌缕陈也于事得自在故曰无可无不可于道得自在故曰无为无不为何必多言率由深智
　　身从造化而有不可尽如意事从因縁而亦有不可尽如意遇乐贪乐遂荒于乐遇苦患苦重増于苦观照裁处名具足智
　　一气暂聚万縁皆空身与事何所有哉此智断之道也深入实相安住妙境志与行不可无之此力致之法也非此二者愚畴依
　　愚谓耀其心者致其昏防其心者存其明明极见妙境昏极落诸趣必然之理也学道之人其智明了其行真正其断果决其志坚乆相资而进何往不到
　　气质有衰物数之常也灵明不昧天真之夲也知常达夲始可与言道已矣
　　入道之法随用有説因理著名愚究其极皆湏不取相不留迹方臻妙处
　　愚谓屏迹絶交逰则軰流不能加其是非摄心入虚无则鬼神不能窥其朕兆退蔵于密故防于道
　　愚所读荘老之书各得一法读荘子得身心虚闲以自放旷既优既防一如不系之舟读老子得质性浑粹以自镇静匪雕匪斵又如无名之璞所得如此人其谓何
　　愚以为自得则象前言智老子云吾有大患为吾有身及吾无身吾有何患愚因则而象之自立言曰吾有大虑为吾有心及吾无心吾又何虑噫身心之累其唯患虑乎若得身心无患虑乃为出世之人也故荘子云有大觉然后有大梦也注云夫人大觉者圣人也大觉者乃知夫患虑在懐者皆未寤也
　　汉班嗣荅桓谭书云夫严子者渔钓于一壑则万物不奸其志栖迟于一丘则天下不易其乐愚尝自谓得则象智因复则而象之以言己之所趣云安身于一空则百空不可易其居安心于一法则万法不可夺其志
　　士有清逺絶竒之行而能越世髙蹈不婴患累有如鸿飞防防鳯翔千仭者已不可多得或于其中更有正真明微之见而能穷理尽性别见志趣犹独象无侣龙乗风云者岂可以世智评品哉
　　情以理夺事以道应彼之违负是彼之非不当骇叹己能不然已则无咎反成道胜又何不足之有
　　夫人分一元之气有形而成身分一真之精有识而成心故曰精气为物物极则反复归无物故曰逰魂为变强名生死何有彼我哉
　　愚以晩年之心入道弥切触目防意皆得法门夫注水入瓶者器渐深则无声灹炭入炉者火渐炽则不动禾穂渐重则低垂树果渐熟则甘美因而成法言以自规曰观水观火观穂观果此法渐修理无不可
　　荘子云薫然慈仁谓之君子又云能体纯素谓之真人愚谓人能外量己力随分慈仁及于物内求己志随分纯素存乎心得与君子真人为徒不亦善乎哉
　　愚甞谛思养身之法随分多少在乎动导引是也养心之法随分多少在乎静宴息是也此亦自是动静交相养之一説也
　　教中之语有云大达大观大慧大觉如此之类非垂空言非乐小法体此存诚不可轻废
　　观炼恬虚之法善入无为详求保养之方永锡难老二者之外愚不知也
　　荘生之防谓附赘悬疣以为形之累决疣溃痈其苦乃尽愚谓执身有我以为性之累空蕴无碍其乐自生触类明理固当如是
　　愚谓动心之劳不如息心之逸多闻之惑不如独觉之得但能观照入理而不失其正融练臻极而不住于相如此足矣更复何求
　　厯年増髙而年顔衰入道弥深而道心盛此理必尔何烦询求愚今则然勿忧有喜
　　利物者不期于福而福自应学法者不期于慧而慧自证故愚不忘修诣不着希求
　　荘子云圣人休休者愚以此为合乎道也吉祥止止者愚以此为道之应也愚但见读荘子者有之矣而未见有得意而演之者也
　　愚读易爱钩深致逺凡四字因而化敷演以自明其志云鋭于求智如専钓之钓钩重渊之深力于行道如専驭之驭致千里之逺
　　唐白居易有诗云当壮已先衰暂泰还长穷此叹天均之薄也汉马援有语云穷当益坚老当益壮此图世间之事也愚身虽老不觉在己之衰穷而觉康泰之庆幸愚心益壮不图世间之事而求出世之道自谓所得多于昔贤矣
　　依于外踈逺之事迷者之心也依于内亲近之事悟者之心也智断已定复何疑乎
　　动中有静静是其体不失应縁之精真静中有动动是其用不伤归一之根夲洞暁防契乃上上智荘老之言书为法利
　　愚谓调御之法调御心气而已大约学道之士其心也定动相半其气也纯杂不一调御之浅者也若能在心为志定而不动専气致柔纯而不杂此则调御之深者也举要而言姑务心以平寜为夲气以和顺为夲此名无为真见乃法之利也可以师之也而有存想搆致其心又有鼓动吸纳其气此名有为异见乃法之病也不可师之统名调御之法在乎精鉴而已
　　益其智者学也所以观书而穷理尽性寜其志者道也所以宴坐而澄神定灵古徳归心必不过此
　　脱叶辞柯见有时而终落闲云出岫仰无心而自髙何必读书然后能觉
　　左氏春秋有言云在徳不在鼎愚亦自有言云在心不在境前言之意盖谓国以徳而轻重不在于鼎鼎不可问也愚谓居以心而躁静不在于境境不必择也
　　愚甞读汉书见张子房事迹始受教于黄石公者遇彼神人也终欲从赤松子者学彼仙人也愚谓子房非徒列将相之杰抑亦神仙中人
　　昔向子平读易盛称捐益二卦愚初未详古人之意今自读易至此而爱其损卦惩忿窒欲益卦迁善改过损益之要其在兹乎
　　昔晋王衍有云言圣人忘情最下不及于情情之所钟正在我軰愚因而自有言曰圣人复性最下不达于性达而求复正在我軰
　　愚以厯年浸衰思道弥切空野独歩叹大象之絶俦髙岸期登愧小狐之未济
　　乐天知命故不忧穷理尽性故不疑少私寡欲故不贪澄神定灵故不动四者备矣一以贯之此叅用诸书助修善行
　　自念大耋爰臻近思愈切观一切事不计顺违推理安常而已随一切时不以多少息縁反照而已止此足矣何复言欤
　　愚读三圣之书各是一法之妙孔子书中愚见大和之徳油然而生是谓无声之乐老氏书中愚见大象之道混然而成是谓无名之璞释氏书中愚见大寂之光自然而明是谓无心之觉必也读书当如是学
　　至圣御世乃情之术以权而济至神出世乃性之道以实而致用有攸宜理无不可
　　唐桞公度善摄生年八十余歩履轻便或有求其术公度曰吾初无术但未甞以元气佐喜怒气海常温耳愚详公度所言乃摄生之法而令元气和而复暖也愚因类举别得摄念之法保护夲觉勿以夲觉随梦幻常令夲觉明而复正是也彼以身而言此以心而言若能并用二法何胜如之
　　晋嵇康文章有絶交书养生论渉乎髙邈之地矣而孙登荅康之问以火之光喻人之才其言大意云火用光在乎得薪所以保其耀人用才在乎识真所以全其年今子才多识寡难免乎今之世矣后果如登之言愚爱重登之所言识真二字最为精要有以见康之赋分不识其真未得其全所以先于周身之防反以薄钟防而速祻愚谓必湏才识兼茂表俱济然后可以成道器
　　愚闻古有大人先生天真之心诚而明天和之气虚而清混而为一莫之与京愚当思古自明而诚
　　愚以顾惜残年详求妙道真诚达夲洞分了义之经蠲忿忘忧兼采养生之论茍能自得何假朋来
　　愚读经史而记得三无闷周易云遯世无闷不见是而无闷晋嵇康云自得而无闷愚録之为心要焉
　　观微妙书穷理尽性生微妙智温故知新闲觉心而愈明致道力以増胜茍无旷日夫复何言
　　愚览羣书不拘类例姑务唯变所适曲尽其妙采诸文句立为心法乐记云和顺积中愚因此四字但以气和为贵纲论云虚明含元愚因此四字但以心虚为贵心虚气和可以入道不烦致诘乆当自知
　　自求多福福防由乎外非己力之能必全故可否相也驯致其道道成由乎内斯由己力而无不可夫求福者众致道者寡盖万分或有其一尔
　　孔子之燕居申申此表和舒之貌适性而已矣荘子云吉祥止止此表斋明之心致道使然也二者不同愚能辨之
　　情恕理遣以接物静安闲乐以奉身持此相资于焉是用其它细故何必介懐
　　愚得四法凡八字可以足用何谓也究观先觉理遣对治【音持】此皆羣书旧语已之演述渉入多矣今又畧集大端以为细要庶事分摄应机而行自能了知不可条陈缕细也
　　虚缘而委顺无必无固闻法而开悟不惊不怖自谓真修智力粗得百分之一尔
　　善恶之事譬诸草木为善如植树宜其徐也深固则易茂去恶如薙草宜其疾也滋蔓则难图
　　练天真之心养天和之气守天均之分求天然之智率兹素履恊彼清休人虽不知自云有得
　　甞用三法智照理夺对治是也甞集三心不着不动不退是也大畧如斯细分由已六者无亏可以足用
　　孟子曰孔子登东山而小鲁登泰山而小天下愚晚年归趣好读古圣人述作该明理性之书其有广大精微条畅臻极者读之令人胸中廓然下视小学旧百家秘物之言一何丛脞哉
　　屈其道而不屈其身者常情也屈其身而不屈其道者非常情也常情者至多非常情百中有一
　　俗语云有福之人不居无福之地愚谓此説系乎天者也愚因拟之而言曰有智之人不作无智之事此则系乎人者也
　　言者心之声也梦者心之影也想像者心之画也无言者譬如复雷而无声也无梦者譬如处隂而无影也无想者譬如絶笔而无像也其理必尔是故智人不可不知止观二法
　　愚偶为五字二句以自述云临文观众妙就枕得三休上句谓广求细论智也下句谓每觉微倦即时而寝寝则眼力心念支体三者得休息也
　　愚晚年读周易颇爱其遯世无闷乐天无忧所以观外事悠悠得中心休休读荘子又爱其纯素之道唯神是守守而勿失与神为一所以杜门不出退藏于宻庶防葆贞永膺元吉
　　水静极则影像明心静极则智慧生详此体用其理备矣真学不必多多则惑也
　　日影冉冉转移心相念念迁谢形终归空故强名曰梦数必有定势不暂停圣人有先知凡人都不觉谁明此理愚当与谈
　　夫厚于利则薄于义束于教则咲于道中人以下之常情也古今而然不当惊异
　　入道之门愚自立法收视返听绌聪明以求性抚心定气务恬虚以养智守而勿失用之不匮过此以往则非愚意
　　外縁之动如云也内贞不动如山也至人虚心顺縁不失其真犹云山相依而不相妨也
　　夫道充于内者岂惟捐爵屏贵可使文侯轻其魏而以国为累斯可知也
　　有客问愚曰丈人何故乆不出愚对曰愚爱身心俱不出愚身不出退蔵于宻燕居方丈之室愚心不出深入不二杳防方存之地人以愚为愚愚自以为智









　　昭德新编卷上
　　钦定四库全书
　　昭徳新编卷下
　　宋　晁逈　撰
　　静深生四妙辞并序【并次题共四十七首今止存二十九首】
　　夫气聚成物聚乆则散炳灵钟秀出必冠伦多以宿习暌真失在于动或知静趣则近道焉谛思渊静中自然生四妙势数相继若嵗之时天机可窥大信不约爰得心要以为秘寳安虚明乐端如贯珠因书静深生四妙辞云
　　了知入道门先从静为祖静胜则心安安乆虚灵府虚极发明灵洞彻无不覩天然法乐多岂比闻箫鼓
　　有警辞
　　图上华夷能尽记未始经行一歩地博闻强识总周知心不能行亦如是
　　三悟辞
　　若能觉其梦且悟浮生如戯防若能智其识渐悟狂知枉心力若能性其情大悟归真即妙明喜得自然三悟法书之聊以表研精
　　书绅二法辞
　　心如常满杯所以明知足心似不燃火所以明无欲二法可行持书绅聊自朂
　　髙年约已自诲辞
　　愚甞究观万物万情万事万理同异相杂自古而然目为太常顺为心要乆矣今兹渐老因更约已裁定自诲之辞作方便门夫世间之法理湏决择则有辨白褒贬耳出世之法夲贵混融虽未能即行方外圣贤之行但且学古来之名士衞叔寳不见喜怒之容阮嗣宗口不臧否人物斯亦甚善此外虚懐任运勿复以悠悠介意一切之事即时而过去如空中云一切之念即时而消尽如汤中雪唯有详味道腴膏润深智避诸愦闹日臻凝寂此则不可灭裂也
　　超真独觉辞
　　了达事终虚往事何殊梦此后事来干屹如山不动了达事终虚往事今何在此后事来干豁若空虚碍独觉贵髙竒杰出羣迷外
　　知常委顺辞
　　纷然往事来浮云经大空喧然是非声惊飚触灌丛古今无奈何委顺于其中
　　自为观照总持辞
　　事往终空如云如风事来不絶如日如月摄念神凝乆习而成触境情起即时而止不可殚言自当求理
　　反夲观空无碍辞
　　形是幻情是梦寝兴视息随羣动当念元来一切无豁然顿遣心中空【去声】
　　简求心要书绅辞
　　以静制动静为躁君以虚受有虚縁葆真详而后习可书诸绅
　　道贵养生辞
　　若夫殉乎物轻乎身有如千金之劔用以析薪百錬之鉴委于穷尘愚甞观妙法见大伦不欲汨【音骨】其真亏其神动与天亲静与道邻故作是説敢告同人
　　并用存心微妙诀
　　处世间法或伸或屈用观察智无固无必出世间法勿违勿失用决定信惟精惟一曲尽其妙退蔵于密
　　四方观练深心诀
　　性之生情为梦为想性之生縁如影如响不有古圣愚将安仰不有妙道愚将安仿爰得智刄决开疑网人不同心超然独往明融日新率由天奨
　　学道三深畧论
　　愚以为学道之人三者备而道可成谓智也断也【决防之断】脩也见诸相之非相知一真之甚真智之深者也破坚摧刚无以挫其鋭穷势极利不可夺其志断之深者也备更夷险常率履未始湏臾忘致力修之深者也茍能如是何往弗济
　　洞心情境定心篇
　　物来诱之而不随物来触之而不动不随不动由自心何湏结社询千众万事悠悠过即空追思岂异春宵梦
　　与道相知最乐篇
　　人多乐于新相知又多悲于生别离唯能与道相知乆如鱼乐【五教切】水无暌时乐道【乐字音洛下同】至乐非常乐真造【音操】适潜熈怡逌然在心不在境安能更与白云期
　　三法自然歌
　　心夲不愆自然戒何用科条防毁败心夲不动自然定何用勤劳止自兢心夲不迷自然慧何用叅寻叩伦类即今知此三自然奉以周旋无失坠
　　无有所求歌
　　无所求摆落人间万事休有所求安养衰年乐圣猷不愿竹木林内隐不愿莲花社里收愿在清平仁寿域含华守素得优防
　　醒黙居士歌
　　白氏先生耽醉吟衔杯洒翰恣欢心樽空才尽若为计释闷遣懐功未深愚称居士名醒黙清思忘言求妙徳习此功成道更髙不到诗魔兼酒惑
　　素履嘉祥讃【并次题共二首】
　　愚不求名含华隠曜愚爱栖真坐忘遗照愚独闻和披音露妙视履考祥兹为吉兆
　　了知妙湛归心讃
　　空中圣真具大威徳善入无为允臻其极愚心师之宻与神防凝然不动皦然不昧日慎一日有进无退
　　三言约已自修箴
　　愚修心自作戒勿驰散勿昏昧不分别勿留碍去纒防令自在破忧恚成欢泰保其身无败壊进其道无懈怠铭座隅书绅帯
　　过幻日损箴
　　过而能改自然寡悔知幻即离何劳用智日损之师简要如是
　　道为心寳铭
　　名非身亲利令智昬身智之外夫何足论食充且美衣敝仍温深蔵至寳道心常存
　　心要铭
　　心要之法妙矣哉先之以自觉济之以力学自觉者生知之夲也力学者闲览之助也言不尽意举其宏纲辞约意微绎之为贵铭曰
　　物灵而贵贵乎先觉大道坦明迷心踳駮妙法难思精微渊邈必也读书然后为学
　　放归去来辞
　　陶令曽言归去来解印还家不逥首屏贵都遗身外名忘忧酷嗜杯中酒白傅曽言归去来了知浮世非长乆独歩逍遥自得塲饮食寝兴随所偶罗隠曽言归去来濩落生涯何所有明日船中竹一竿要学江湖钓鱼手鼂叟亦言归去来抗表辞荣养衰朽京洛红尘旧满衣总脱临风都抖擞
　　双喻辞
　　人事常酌中取象如敧器器平不敧覆有同身爽利道心常不系取象如虚舟舟闲随逝止可比性优防能符双喻者何虑复何忧
　　智断身心辞
　　咨咨尔幻身谁能住世乆洪纎妍丑岂长存而不朽咨咨尔幻心常随外物诱风生电灭求其状而何有豁然达理忽洞见于天真未能无闷或沃之以圣酒去乡逰荡乆不归今觉穷途自回首
　　集句书绅自用辞
　　蒙以正徳而隠専于静遯于遯无是无非无所求无名无迹无诸闷愚自书绅用此言深心更与何人论



　　昭德新编卷下
