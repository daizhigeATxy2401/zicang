物理论　﹝晋﹞杨泉撰

　　

　　天者旋也均也积阳为刚其体回旋群生之所大仰[北堂书钞天部太平御览天部]

　　杨雄非浑天而作盖天圆其盖左转日月星辰随而东西桓谭难之雄不解此盖天者复难知也[太平御览天部]

　　元气皓大则称皓天皓天元气也皓然而已无他物也[太平御览天部]

　　儒家立浑天以追天形从车轮焉周髀立天[案天上应有盖字]言天气循边而行从磨石焉斗极天之中也言天者必拟之人故自脐以下人之阴也自极以北天之阴也所以立天地者水也成天地者气也水土之气升而为天[案水土句又见初学记天部]天者君也夫地有形而天无体譬如灰焉烟在上灰在下也浑天说天言天如车轮而日月旦从上过夜从下过故得出卯入酉或以斗极难之故作盖天言天左转日月不行皆缘边为道就浑天之说则斗极不正若用盖天则日月出入不定夫天元气也皓然而已无他物焉[太平御览天部]

　　自极以南天之阳自极以北天之阴[北堂书钞天部]

　　北极天之中阳气之北极也极南为太阳极北为太阴太阴则无光太阳则能照故为昏明寒暑之极也[史记天官书索隐北堂书钞天部]

　　日者太阳之精也夏则阳盛阴衰故昼长夜短冬则阴盛阳衰故昼短夜长气之引也行阴阳之道长故出入卯酉之北行阴阳之道短故出入卯酉之南春秋阴阳等故日行中平昼夜等也[太平御览天部]

　　月水之精潮有大小月有亏盈[北堂书钞天部]

　　上弦月从下侵[北堂书钞天部]

　　日月之□为星辰星辰辰生于地[太平御览天部]

　　京房说月与星至阴也有形无光日照之乃光如以影照日而有影见[艺文类聚天部]

　　星者元气之英也汉水之精也气发而升精华上浮宛转随流名之曰天河一曰云汉众星出焉[诗小雅正义北堂书钞天部太平御览天部]

　　星元气之精日精也二十八宿度数有数故谓恒星[太平御览天部]

　　斗极所以成寒暑[北堂书钞天部]

　　岁行一次谓之岁星则十二岁而星一周天也[史记天官书索隐]

　　岂有太乙之君坐于庶人之座魁罡之神存于匹妇之室[意林]

　　风者阴阳乱气激[案文选风赋注引作击]发而起者也犹人之内气因喜怒哀乐激越而发也故春气温其风温以和喜风也夏气盛其风熛以怒怒风也秋风劲其风清以直清风也冬气□其风惨以烈固风也此四正之风也又有四维之风东北明庶庶物出幽入明也东南融风以道以长也西南清和万物备成也西北不周方潜藏也此八风者方土异气疾徐不同和平则顺违逆则凶非有使之者也气积自然怒则飞沙扬砾发屋拔树喜则不摇枝动草顺物布气天下之性自然之理也[太平御览天部事类赋天部注]

　　积风成雷[北堂书钞天部初学记天部艺文类聚天部太平御览天部事类赋天部注]

　　风清热之气散为电[北堂书钞天部太平御览天部案北堂书钞引作热气散而为电]

　　轩辕主雷雨之神[北堂书钞天部]

　　云雨于是乎出霜雪于是乎降[北堂书钞天部]

　　畴昔神农始治农功正节气正寒温以为早晚之期故立历日[艺文类聚岁时部事物纪原一案事物纪原又引神农立历日]

　　正月朝四面黄气其岁大丰此黄帝用事土气均和四方并熟[太平御览岁时部]

　　阳盈而过故致旱[艺文类聚灾异部太平御览咎征部]

　　地者底也底之言著也阴体下著也[尔雅释文]

　　地者卦曰坤其德曰母其神曰祗亦曰媪大而名之曰黄地祗小而名之曰神州亦曰后土[初学记地部太平御览地部]其神曰祗祗成也百生万物备成也其卦为坤其德曰母地形有高下气有刚柔物有巨细味有甘苦镇之以五岳积之以邱陵播之以四渎流之以四川盖气自然之体也地发黄泉周伏回转以生万物地者天之根本也形西北高而东南下东西长南北短其尽四海者也[北堂书钞地理部太平御览地部]

　　凡居地有大利而无小害者上地也[初学记地理部太平御览地部]

　　陆田者命悬于天人力虽修水旱不时则一年之功弃矣水田制之由人人力苟修则地利可尽[意林]

　　游浊为土土气合和而庶类自生[太平御览地部]

　　夫土地皆有形名而人莫察焉有龟龙体有麟凤貌有弓弩势有斗石象有张舒形有塞闭容有隐真之安有累卵之危有膏英之利有塉埆之害此四形者气势之始终阴阳之所极也[初学记地理部事类赋地部注]

　　形有高下气有刚柔[北堂书钞天部]

　　炎气郁蒸地之张也秋风荡生地之闭也[北堂书钞天部]

　　定宁无不载广厚无不容[北堂书钞天部]

　　土精为石[艺文类聚地部]

　　石气之核也气之生石犹人筋络之生爪牙也[初学记地理部]

　　必得昆山之玉而后宝则荆璞无夜光之美必须南国之珠而后珍则隋侯无明月之称[意林]

　　所以立天地者水也夫水地之本也吐元气发日月经星辰皆由水而兴[太平御览地部]

　　九州之外皆水也余昔在会稽仰看南山见云如瀑练方数丈其声如硠磕须臾山下居民惊骇洪水大至[太平御览地部]

　　河色黄[案白帖引作黄赤象]者众川之流盖浊之也百里一小曲千里一曲一直矣[水经注河水太平御览地部]

　　尧世洪水民登木而栖悬釜而爨[太平御览器物部]

　　九州变易交错不同禹贡有梁州无并州周官有并州无梁州尔疋有营州无青州汉兴武帝开拓三方立十三州通并梁之数而增交益焉[太平御览州郡部]

　　买宅者先卜邻焉[初学记居处部白帖太平御览州郡部]

　　买邻之直贵于买宅[太平御览州郡部]

　　故人之在孕者总其名籍上之天府天子立金匮玉阁命司录以监省之[太平御览居处部]

　　夫齿者年也身之实也藏之斧凿调谐五味以安性气者[太平御览人事部]

　　咽喉者生之要孔[太平御览人事部]

　　赐胃五藏之府陶冶之大化也[太平御览人事部]

　　长人数丈身横十亩四臂共骨老人生角男女变化何益于贤愚耶[意林]

　　相者曰三亭九候定于一尺之面愚智勇怯形于一寸之目天仓金匮以别富贵贫贱[意林]

　　人含气而生精尽而死死犹澌也灭也譬如火焉薪尽而火灭则无光矣故灭火之余无遗炎矣人死之后无遗魂矣[初学记礼部太平御览礼仪部]

　　人之涉世譬如奕棋苟不尽道谁无死地但不幸耳[意林]

　　古者尊祭重神祭宗庙追养也祭天地报往也[艺文聚礼部]

　　三皇贵道而尚德五帝先仁而后义三王先义而后辞[意林]使民主养民如蚕母之养蚕则其用岂徒丝蚕而已哉[太平御览资产部]

　　语曰上不正下参差古者所以不欺其民也割剥富强以养贫弱何异饿耕牛乘马而饱吠犬弃干将而砺铅刃也[意林]天地成岁也先春而后秋人君之治也先礼而后刑[意林]

　　奸与天地俱生自然之气也人主以政御人政宽则奸易禁政急则奸难绝[文苑英华]

　　威行法明漏呑舟之鱼法不明则类于细栉细栉则苟慝生也[太平御览服用部]

　　人之性如水焉置之圆则圆置之方则方澄之则渟而清动之则流而浊先王知中流之易扰乱故随而教之谓其偏好者故立一定之法[意林]

　　塞一蚁孔而河决息施一车辖而覆乘止立法令者亦宜举要[意林]

　　秉纲而目自张执本而末自从善赏者赏一善而天下之善皆劝善罚者罚一恶而天下之恶皆除矣[意林]

　　止响以声逐影以形奸争流荡不知所止也[意林]

　　汉太宗除肉刑匹夫之仁也非天下之仁也不忍残人之体而忍杀人故曰匹夫[意林]

　　救婴孩之疾而不忍针艾更加他物以至死也今除肉刑者更众何异服他药也肉刑虽斩其足犹能生育也张苍除肉刑每岁所杀万计钟繇复肉刑岁生二千人也名肉刑者犹鸟兽登俎而作肉[意林]

　　今有弱子当陷大辟问其慈父必乞以肉刑代之苟可以生易死也有道之君能不以此加百姓乎蛇螫在手壮夫断其腕谓其虽断不死也[意林]

　　曹义[一作羲]曰絷驯驹以骖绊御悍马以腐索今制民以轻刑亦如此也[意林]

　　入粟补吏是卖官也罪人以赎是纵恶也[意林]

　　夫有公心必有公道爱己者不能不爱憎己者不能不憎民富则安乡重家敬上而从教贫则危乡轻家相聚而犯上饥寒切身而不行非者寡矣[意林]

　　妄进者若卵投石逃诛者若走赴深[意林]

　　吏者理也所以理万机[案理字北堂书钞引作助]平百揆也武士宰物犹使狼牧羊鹰养雏也是以人主务在审官择人[艺文类聚职官部太平御览职官部羽族部]

　　世质则官少时文则吏多有虞氏官五十夏后氏官一百殷有二百周有三百[意林]

　　国典之坠犹位丧也位之不建名理废也[意林]

　　高祖定天下置丞相以统文德立大司马以统武事为二府焉[艺文类聚职官部广韵]

　　但知管子借耳[案此下疑脱目字]于天下不知尧借人心而后用其耳目[意林]

　　构大厦者先择匠而后简材治国家者先择佐而后定民[意林]

　　在金石曰坚在草木曰紧在人曰贤千里一贤谓之比肩贤人为德体自然也故语曰黄金累千不如一贤[艺文类聚人部太平御览人事部]

　　夫清忠之士乃千人之表万人之英得其人则事易于反手不得其人则难于拔箸[太平御览人事部]

　　龙舟整楫王良不能执也骥騄齐行越人不能御也各有所能[意林]

　　伊尹耕于有莘孰知非夏之野人吕尚钓于渭滨孰知非殷之渔者遇汤武文王然后知其非也[意林]

　　形之正不求影之直而影自直声之平不求响之和而响自和德之崇不求名之远而名自远[意林]

　　语曰士非玉璧谈者为价[艺文类聚宝玉部]

　　以誉取人则权势移于下而朋党之交用以功进士则有德者未必授而凡下之人或见任也君子内洗其心以虚受人外设法度立不易方今人称古多贤患世无人退不三思坐语一世岂不惑耶[意林]

　　公卿大夫刻石作碑镌石作虎碑虎崇伪陈于三衢妨功丧德异端并起撞亡秦之钟作郑卫之乐欲以兴治岂不难哉[意林]

　　赏不避疏贱罚不避亲贵贵有常名而贱不得冒尊有定位而卑不敢逾经之以道德纬之以仁义织之以礼法既成而后用之谓有孝廉秀才之贡或千里望风承声而举故任实者渐消积虚者日长[意林]

　　夫欲定天下而任小人犹欲[案太平御览引作于]捕麋[案意林引作辖]鹿而兔苴不可得也[案四字从意林增]兔苴不能击麋鹿犹小人不能任大事[意林太平御览资产部]

　　赵尧锥钻之吏能探心致位丞相[太平御览器物部]

　　割地利己天下仇之推心及物天下归之以信接人天下信之不以信接人妻子疑之见疑妻子难以事君君子修身居位非利名也在乎仁义[意林]

　　人皆知涤其器莫知洗其心[意林]

　　君子审其宗而后学明其道而后行或云玄衡以善诗至宰相张禹以善论作帝师岂非儒学之荣乎傅子曰学以道达荣不以位显[意林]

　　面歧路者有行迷之虑仰高山者有飞天之志或乘车马而至秦者所谓形异而实同也[意林]

　　辨上下者莫正乎位兴国家者莫贵乎人统内外者莫齐乎分宣德教者莫明乎学[意林]

　　人之学如渴而饮河大饮则大盈小饮则小盈大观则大见小观则小见[意林]

　　拟金人铭作口铭曰神以感通心由口宣福生有兆祸来有端情莫多妄口莫多言蚁孔溃河淄川倾山病从口入患自口出存亡之机开辟之术口与心谋安危之源枢机之发荣辱随焉[意林]

　　见虎一毛不见其斑道家笑儒者之拘儒者嗤道家之放皆不见本也[意林]

　　傅子曰圣人之道如天地诸子之异如四时四时相反天地合而通焉[意林]

　　夫五经则四海也传记则四渎也诸子则泾渭也至于百川沟洫畎浍苟能通阴阳之气达水泉之流以四海为归者皆溢也[北堂书钞艺文部太平御览学部]

　　语曰能理乱丝乃可读诗余虽无治丝之能而悟闻诗之义[太平御览学部艺文类聚杂文部]

　　鲁恭王坏孔子旧宅得周书阙无冬官汉武购千金而莫有得者遂以考工记备其数[太平御览学部]

　　礼者履也律也义同而名异五礼者吉凶军宾嘉也[艺文类聚礼部太平御览礼仪部]

　　礼云继父服齐衰傅子曰母舍己父更嫁他人与己父绝甚于两夫也又制服恐非周孔所制亡秦焚书以后俗儒造之[意林]

　　论语圣人之至教王者之大化乡党篇则有朝廷之仪聘享之礼尧曰篇则有禅代之事[意林]

　　楚汉之际有好事者作世本上录黄帝下逮秦汉[意林]

　　班固汉书因父得成遂没不言彪殊异马迁也[意林]

　　吾观班固汉书论国体则饰主阙而抑忠臣叙世教则贵取容而贱节述时务则谨辞章而略事实非良史也[意林]

　　夫文采之在人犹荣华之在草[意林]

　　晔若春华之并发馥若秋兰之俱茂[意林]

　　平子二京文章卓然[文选西京赋注]

　　夫虚无之谈[案太平御览虫豸部引作太虚元年误]尚其华藻无异春蛙秋蝉聒耳而已[太平御览学部]

　　夫论事比类不得其体虽饰以华辞文以美言无异锦绣衣掘株管弦乐土梗非其趋也[太平御览布帛部]

　　夫解小而引大了浅而伸深犹以牛刀割鸡长殳刈荠[太平御览菜茹部]

　　树上悬瓠非木实也背上披裘非脊毛也此似而非[意林]

　　经巨海者终年不见其涯测虞渊者终世不知其底故近者不可以度远也[意林]

　　九日养亲一日饿之岂得言孝饱多饥少固非孝乎谷马十日一日饿之马肥不损于义无伤不可同之一日饿母也[意林]

　　大孝养志其次养形养志者尽其和养形者不失其敬[意林]墨子兼爱是废亲也知丧是忘忧也[意林]

　　傅子云孟轲孙卿若在孔门非唯游夏而已乃冉闵之徒也[意林]

　　闻一善言见一善事行之唯恐不及闻一恶言见一恶事远之唯恐不速[意林]

　　悬千金于市市人不敢取者分定也委一钱于路童儿争之者分未定也[意林]

　　检身止欲无过于蚓此志士所不及也[太平御览虫豸部]

　　范蠡字少伯楚三户人也使越灭吴已后乘轻舟游五湖王令人写其状恒朝礼之列仙传云徐人也[意林]

　　傅氏之先出自陶唐傅说之后玄字休奕子咸字长虞晋书有传[意林]

　　吕子义当世清贤士常往友人处[案太平御览引作有田人性省]嫌其设酒食怀干糒而往[案以上又见北堂书钞饮食部]主人荣其降乃盛为馔义出怀中干糒求一杯冷水食之[太平御览人事部饮食部]

　　今有吕子义清贤士为率更令有人就之宿非其度数之内子义燃烛危坐通晓目不转睛膝不移处[太平御览人事部]吕义为太子率更令严毅清高[北堂书钞设官部]

　　汉末有管秋阳者与弟及伴一人避乱俱行天雨雪粮绝谓其弟曰今不食伴则三人俱死乃与弟共杀之得粮达舍后遇赦无罪此人可谓善士乎孔文举曰管秋阳爱先人之遗体食伴无嫌也荀侍中难日管秋阳贪生杀生岂不罪邪文举曰此伴非会友也若管仲啖鲍叔贡禹食王阳此则不可向所杀者特鸟兽而能言耳今有犬啮一狸狸啮一鹦鹉何足怪也昔重耳恋齐女而欲食狐偃叔敖怒楚师而欲食伍参贤哲之忿犹欲啖人而况遭穷者乎[意林]

　　积薪若山纵火其下火未及燃一杯之水尚可灭也及至火猛风起虽倾河海不能救也秦昭王是积薪而纵火其下始皇燃而方炽二世风起而怒也[意林]

　　秦人视山东之民犹猛虎之睨群羊何隔惮哉[意林]

　　始皇远游并海而不免平台之变及葬骊山寻见发掘令有锡之铤虽欧冶百炼犹不如瓦刃有驽钝之马虽造父驾之终不及飞绝景质钝故也土不可以作铁而可以作瓦[意林]

　　秦始皇起骊山之冢使蒙恬筑长城死者相属民歌曰生男慎勿举生女哺用餔不见长城下尸骸相支柱其冤痛如此矣蒙恬临死曰夫起临洮属辽东城堑万余里不能不绝地脉此固当死也[水经注河水太平御览乐部]

　　始皇冢令人作机弩有人穿者即射之以人鱼膏作烛[意林]汉高祖度阔而网疏故后世推诚而简光武教一而网密故后世守常而礼义魏武纠乱以尚猛天下修法而贵理[意林]

　　光武凤翔于南阳燕雀化为鹓雏二汉之臣焕烂如三辰之附长天长平之卒磊落如秋草之中繁霜势使然也[意林]

　　傅子曰诸葛亮诚一时之异人也治国有分御军有法积功兴业事得其机入无遗刃出有余粮知蜀本弱而危故持重以镇之若姜维欲速立其功勇而无决也[意林]

　　我欲战而彼不欲战者我鼓而进之若山崩河溢当其冲者摧值其锋者破所谓疾雷不暇掩耳则又谁御之[意林]

　　吴起吮疮者之脓积恩以感下也史记云吴起吮痈昼战目相见夜战耳相闻得利同势失利相救[意林]

　　汉末黄门张让段圭等于灵帝幄后相对泣帝惊问尚复几时哉于是大收诸党[太平御览服用部]

　　黄巾被服纯黄不将尺兵肩长衣翔行舒步所至郡县无不从是日天大黄[汉书五行志注]

　　世传有夫死而妇许不嫁者誓以绣衣襚以衣尺纳诸棺焉后三年妇出适迎有日矣有行道人夜求人家宿晨向主人语妇约之辞寄所誓之衣曰子到千里当逢之还此衣焉主者出门到所言处果见迎车具以事吿还其绣衣妇遂自经而死[太平御览布帛部]

　　昔燕赵之闲有三男共娶一女生四子后争讼廷尉奏云禽兽生子逐父宜以子还母尸三男于市[意林]

　　逐兔之犬终朝寻兔不失其迹虽见麋鹿不暇顾也[意林]

　　夫医者非仁爱不可托也非聪明理达不可任也非廉洁淳良不可信也是以古之用医必选名姓之后其德能仁恕博爱其智能宣畅曲解能知天地神祇之次能明性命吉凶之数处虚实之分定逆顺之节原疾疹之轻重而量药剂之多少贯微达幽不失细微如是乃谓良医且道家则尚冷以草木以冷生医家则尚温以血脉以暖通徒知其大趣不达其细理不知刚柔有轻重节气有多少进退盈缩有节□也名医达脉者求之寸口三候之闲则得之矣度节气而候温冷参脉理而合轻重量药石皆相应此可谓名医医有名而不良者有无名而良者人主之用医必参知而隐括之[初学记政理部]

　　凡病可治也人不可治也体羸性弱不堪药石或刚暴狷急喜怒不节或情欲放纵贪淫嗜食此皆良医不能加功焉夫君子病也犹可为也必使无病也不可为矣盖谓节其饮食量其多少也[太平御览疾病部]

　　赵简子有疾扁鹊诊候出曰疾可治也而必杀医焉以吿太子太子保之扁鹊领召而入入而著履登床简子太怒便以戟追杀之扁鹊知简子大怒则气通血脉畅达也[太平御览疾病部]

　　谷气胜元气其人肥而不寿[案二句见太平御览人事部]元气胜谷气其人瘦而寿[案二句从太平御览疾病部引增]养性之术常使谷气少则病不生矣粱者黍稷之揔名[句又见太平御览谷部]稻者溉种之总名菽者众豆之揔名[案二句见艺文类聚谷部]三谷各二十种为六十疏果之实助谷各二十凡为百谷故诗曰播厥百谷者谷种众种之大名也[初学记宝器部太平御览谷部]

　　稼借耕也穑犹收也古今之言云尔稼农之本穑农之末农本轻而末重前缓而后急稼欲少穑欲多耨欲缓收欲速此良农之务[太平御览资产部]

　　凡种有强弱土有高柔土宜强高茎而疏粟长穗而大粒[初学记宝器部]

　　忿飙焚衣其损多矣覆[案意林引作推]甑而弃之所害亦多矣[意林太平御览饮食部]

　　恐不知味而唾残[一切经音义三]

　　听清浊五声之和然后制为钟律取宏农宜阳县金门山竹为律管河内葭为灰可谓同气[艺文聚岁时部太平御览时序部]

　　琴欲高张瑟欲下声[文选颜延年秋胡诗注]

　　化狐作舟[初学记器物部]

　　若谓黄帝后方有舟楫庖牺之时长江大海何所用之[意林]鸿毛一羽在水而没者无势也黄金万钧在舟而浮者托舟之势也[意林]

　　夫工匠经涉河海为句橹以浮大渊皆成乎手出乎圣意[北堂书钞舟部艺文类聚舟车部太平御览舟部]

　　指南车见周官亦见鬼谷子先生[意林]

　　给事中与高堂隆秦朗争指南车二子云古无此车记虚言耳先生曰争虚空言不及如试之效也言于明帝明帝诏使作之车乃成[意林]

　　翻车先生居在京师有地作园而患无水可溉乃作翻车令童儿转之其功百倍[意林]

　　金以利用钱以轻流此二物饥不可食[意林]

　　世富钱流则禁盗铸钱世贫钱滞则禁盗坏钱[意林]

　　夫蜘蛛之罗网蜂之作巢其巧妙矣而况于人乎故工匠之方圆规矩出乎心巧成于手非睿敏精密孰能著勋形成器用哉[太平御览艺术部]

　　古有阮师之刀天下之所宝贵也初阮之作刀受法于金精之灵七月庚辛见金人于冶监之门其人光色炜耀向神再拜神执其手曰子可教也阮致之开宴设馔而问焉神教以水火之齐五精之陶用阴阳之候取刚柔之和行其术三年作刀千七百七十口而丧其明其刀平背狭刃方口洪首截轻微不绝丝发之系斫坚刚无变动之异世不吝百金精求不可得也其次有苏家刀虽不[案下有阙字]亦一时之利器也次有阳纪赵青闲皆不能继[太平御览兵部]

　　古有阮师之刀苏家之楯皆为良工利器时所宝贵也夫刀者身之宝也楯者身之卫也御难之藩墙守口之城池也[太平御览兵部]

　　幽州之骑冀州之刀劲悍之士[文选阳给事诔注]

　　天下之害莫害于女饰一头之饰盈千金之价婢妾之服亦重四海之珍[意林]

　　马先生绫机先生名钧字衡天下之名巧也绫机本五十纵五十聂六十纵六十聂先生乃易二聂奇文异变因感而作自能成阴阳无穷也[意林]

　　西国胡言苏合香是兽便中兽便而臭忽闻西极兽便而香则不信矣[意林]

　　
