　　钦定四库全书　　　　　子部十
　　提要
　　金楼子六卷　　　　　杂家类一【杂学之属臣】等谨案金楼子六卷梁孝元皇帝撰梁书本纪称帝博总郡书著述词章多行于世其在藩时尝自号金楼子因以名书隋书经籍志唐书宋史艺文志俱载其目为二十卷晁公武读书志谓其书十五篇是宋代尚无阙佚至宋濂诸子辨胡应麟九流绪论所列子部皆不及是书知明初渐已湮没明季遂竟防亡故马骕撰绎史征采最博亦自谓未见传本仅从他书摭録数条也今检永乐大典各韵尚颇载其遗文核其所据乃元至正间刋本勘验序目均为完备惟所列仅十四篇与晁公武十五篇之数不合其二南五霸一篇与説蕃篇文多复见或传刻者乱其目而反佚其本篇欤又永乐大典诠次无法割裂破碎有非一篇而误合者有割缀别卷而本篇反遗之者其篇端序述亦惟戒子后妃防对志怪四篇尚存余皆脱逸然中间兴王戒子聚书説蕃立言著书防对志怪八萹皆首尾完整其他文虽搀乱而幸其标目分明尚可排比成帙谨详加裒缀叅考互订厘为六卷其书于古今闻见事迹治忽贞邪咸为苞载附以议论劝戒兼资葢亦襍家之流而当时周秦异书未尽亡佚其所征引如许由之父名耳兄弟七人十九而隠成汤凡有七号之类皆史外轶闻他书未见又立言聚书著书诸篇自表其撰述之勤所纪典借源流亦可补诸书所未备惟永明以后艶语盛行此书亦文格绮靡不出彼时风气其故为古奥如纪始安王遥光一节句读难施又成变体至于自称五百年运余何敢让俨然上比孔子尤为不经是则瑕瑜不掩固不必曲为讳尔乾隆四十六年九月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀











　　金楼子原序
　　先生曰余扵天下为不贱焉窃念臧文仲既殁其言立扵世曹子桓云立徳著书可以不朽杜元凯言徳者非所企及立言或可庶防故户牖悬刀笔而有述作之志矣常笑淮南之假手每蚩不韦之托【原缺一字】由年在志学躬自搜纂以为一家之言粤以凡庸早赐茅社祚土潇湘搴帷抰服早摄神州晩居外相文案盈前书幌未辍俾夜作昼勤亦至矣其间屡事言亟登讲肆外陈玉铉之文内宏金叠【案叠疑罍】之典从乎华隂之市废乎昌言之説其事一也六戒多务千乗糺纷夕望汤池观仰月之势朝瞻羙气眺非烟之色替扵笔削其事二也复有西园秋月岸帻举柸左海春朝连章离翰虽有欣乎寸锦而久弃扵尺璧其事三也而体多羸病心气频动卧治终日睢阳得善政之声足不跨鞍聊城有却兵之术吾不解一也常贵无为每有待闲斋寂寞对林泉而握谈柄虚宇辽旷玩鱼鸟而拂丛蓍爱静心彰乎此矣而骑交驰仍麾白羽之扇兵车未息还控苍兕之军此吾不解二也有三废学二不解而著书不息何哉若非隐沦之愚谷是谓髙阳之狂生者也窃重管夷吾之雅谈诸葛孔眀之宏论足以言人世足以陈政术窃有慕焉老氏有言知我者希则我者贵矣有是哉有是哉裴防原刘嗣芳萧光侯张简宪余之知己也伯牙之琴嗟緑绮之长废巨卿之骥驱白马其安归昔为爼豆之人今成介胄之士智小谋大功名其安在哉盖以金楼子为文也气不遂文文常使气材不值运必欲师心霞间得语莫非抚臆松石能言必解其趣风云元感傥获见知今纂开辟已来至乎耳目所接即以先生为号名曰金楼子盖士安之元晏稚川之抱朴者焉




　　钦定四库全书
　　金楼子目録
　　梁元帝自序一篇
　　金楼子十五篇【内二南五霸篇有録无书】
　　兴王篇一
　　箴戒篇二
　　后妃篇三
　　终制篇四
　　戒子篇五
　　聚书篇六
　　二南五覇篇七
　　説蕃篇八
　　立言篇九上
　　立言篇九下
　　著书篇十
　　防对篇十一
　　志怪篇十二
　　杂记篇十三上
　　杂记篇十三下
　　自序篇十四












　　钦定四库全书
　　金楼子卷一　　　　　梁　孝元皇帝　撰兴王篇一
　　粤若稽古天皇氏地皇氏人皇氏分有十纪一曰九头二曰五龙三曰括提【案春秋元命苞作摄提博雅又作挺提】四曰合雒【案博雅作雄】五曰连通六曰序命七曰修飞【案春秋元命苞作循蜚】八曰因穆【案春秋元命苞作提】九曰禅通十曰疏讫【案春秋元命苞作仡】容成氏大庭氏栢皇氏中央氏栗陆氏骊连氏赫苏氏宗卢氏祝和氏浑沌氏昊英氏有巢氏朱襄氏葛天氏隂康氏无懐氏
　　太昊帝庖牺氏风姓也母曰华胥燧人之世有大迹出靁泽华胥履之生庖牺蛇身人首有圣徳燧人氏没庖牺氏代之继天而王首【案首原本作者今依帝王世纪校改】徳扵木为百王之先都陈至扵共工覇而不已【案此下疑有脱文】
　　炎帝神农氏姜姓也母曰女登为少典妃逰华阳有神龙感女登生炎帝人身牛首有圣徳以火承木都陈迁鲁嘉禾生醴泉出在位百二十年
　　黄帝有熊氏号轩辕赤曰帝鸿少典之子姬姓也又姓公孙少典娶有蟜女附寳见大电光绕北斗枢星照郊野附寳孕二十月生黄帝龙顔有圣徳生而神灵弱而能言防而循【案史记作徇索隐曰一作濬】齐长而敦敏成而聪明受国扵有熊居轩辕之邱廼与炎帝战扵阪泉之野三战然后得行其志屈轶草生庭佞人入则指之又有景星麟鳯之瑞乃以风后配上台天老配中台五圣配下台谓之三公置左右大监以治人得寳鼎兴封禅帝座扵元扈之上太一下来【案别卷引此作来下】有大蝼如羊帝曰土气胜故以土徳王在位一百年有四妃生二十五子少昊帝金天氏一号穷桑二曰白帝朱宣帝黄帝之子姬姓母曰女节黄帝时有大星如虹下流华渚意感生少昊扵穷桑是为元嚣姓姬氏或云己氏降居江水以登帝位以金承土都曲阜有凤鸟之瑞以鸟纪官凤鸟氏为司厯正元鸟氏为司分伯赵氏为司至青鸟氏为司开丹鸟氏为司祝鸠氏为司徒睢【案左传作瞗】鸠氏为司空【案左传瞗鸠氏司马也鸤鸠氏司空也此疑冇脱误】爽鸠氏为司宼鹘鸠氏为司事五雉为五工正九扈为九农正天下大治焉帝颛顼髙阳氏黄帝之孙昌意之子母曰女枢金天氏之末揺光之星贯曰如虹感女枢扵幽房之宫【案别卷作中】右胁有九色毛生颛顼以水承金始都穷桑徙商邱帝喾髙辛氏少昊之孙蟜极之子生而神灵自言其名曰【案原本脱曰字今依帝王世纪校补】夋齿以木承火都亳在位十年元妃有邰氏女曰姜嫄生后稷次妃有娀氏女曰蕳翟【案世本竹简狄】生契次陈鄷【案鄷生民诗疏引大戴记作锋今刻本作隆】氏女曰庆都生尧次陬訾【案大戴礼记陬作娵世本又作訾陬】氏女曰常仪生子挚挚立不善乃立尧
　　帝尧字放勋一名同成育陶唐氏帝喾之子伊祁姓也母曰庆都为喾妃出观河渚遇赤龙而孕寄伊长儒家产甲申嵗而生尧丹陵也尧眉八采日角方目足有元武之字手有三河之文丰下鋭上就之如日望之如云黄收【案收原本讹作收今依史记校改】纯衣彤车白马冬则鹿裘夏则絺葛采椽不斵土阶三等克明俊徳以亲九族九族既睦平章百姓百姓昭眀协和万邦焦侥氏来献没羽常年之人得神兽若羊名曰獬豸尧乃缉其皮以为帐分命羲仲和仲日中星鸟以殷仲春日永星火以定仲夏宵中星虚以正仲秋日短星昴以正仲冬时许耳之子名曰由字道开一字仲武仲武黄白色长八尺九寸兄弟七人十九而隐尧欲禅之由乃洗耳是后景星曜扵天甘露降扵地朱草生扵囿凤凰止扵庭以莆【案説文作萐述异记莆作蒲宋书符瑞志又作箑脯】蓂荚之瑞都扵平阳命羲仲羲叔和仲和叔掌四方在位四十一年洪水滔天懐山襄陵四岳举鲧治水九年绩庸不成五十年乃更咨四岳得舜乃在璿玑玉衡以齐七政类扵上帝禋扵六宗望扵山川辨【案古字辨徧通】扵羣瑞【案舜典作神】尧崩乃济隂城庙居齐郡有栢树死而更生焉舜摄政二十八年尧乃殂三年礼毕舜避丹朱扵河南诸侯朝觐讼狱者不之丹朱而之舜舜曰乃天命也初尧教丹朱棊以文桑为局犀象为子
　　帝舜有虞氏龙顔大口圆天日角出额重鼻足履文目重瞳子身长九尺一寸常梦击天鼓母曰握登早终瞽瞍更娶生象象傲瞽瞍顽后母嚚咸欲杀舜使舜入井舜凿井旁行二十里以孝闻三十而帝尧问可用者四岳咸举舜尧扵是降以女娥皇女莹【案列女传竹英】配之妻舜以观其内使九男与处以观其外二女不敢以贵骄事舜亲戚甚有妇道尧九男皆益笃舜耕扵歴山歴山之人皆让畔耕地得金枝银节渔扵靁泽上人皆让居陶扵河濵河濵噐皆不苦窳一年而所居成聚二年成邑三年成都尧乃试舜五典百官皆治布五教扵四方尧乃老使舜摄行天子政廵狩得举用事卿云出景星见西王母使使乗白鹿驾羽车建紫旗来献白环之玦益地之图乗黄之驷绥耳贯胷之民来献珠虾既陟帝位以土承火都平阳命禹为司空弃为后稷契为司徒咎繇为士垂为共工益为朕虞伯夷为秩宗夔为典乐龙为纳言庶绩咸熈羣瑞毕集箫韶九成凤凰来仪击石拊石百兽率舞生子商均不肖舜复禅禹入九疑山置铜剑一枚化为砾今济南歴城有祠太阳山有虞氏三石也禹即位后十五年舜乃殂禹让商均避之阳城天下不归商均而之禹初商均一名章鹢
　　帝禹夏后氏名曰文命字髙宻母修己山行见流星贯昴意感又吞神珠薏苡胷坼而生禹扵石坳夜有神光长扵陇西大夏县龙角珠庭虎鼻大口两耳参镂【案淮南子作漏别卷又作偻】首戴钩钤【案别卷作钧铃】身长九尺九寸胷有黒子如玉斗焉手长至膝胫无毛左手中十七黒子为人敏给克勤其徳不违其言可信声为律身为度乃遂与益后稷奉帝令诸侯百姓【案史记作奉帝命命诸侯百姓】伤先人父鲧之功不成受诛乃劳身焦思过门不入而洪水平既陟元后以金承土都平阳或营安邑薄衣食而致孝扵鬼神卑宫室而致羙扵黻冕陆行乗车水行乗舟泥行乗橇山行乗檋神鹿出扵河水天锡元圭干吾国献裘毛有五采复荐咎繇扵天将以致禅会咎繇终复荐益禹殂防稽庙中有鐡屧鐡荚石船庙里有涂山神姑之象珠玑为帐寳玉雕华诸庙莫及当中山水之盛良辰吉日罗绮服满桥梁之上皆金翠为饰神又甚灵彼人所敬初禹娶涂山氏之女生啓三年礼毕益避启人不归益而归启一名建一名余母化而为石启即位伐有扈氏启庶兄也夏禹氏絶少康出扵窦之中复禹迹也成汤姓子名履字天乙狼星之精感黒龙而生髙天广角隆准手有纵理如印绶之文丰下鋭上皙而有须长九尺四寸八肘凡有七号一名姓生二云履长三云瘠肚四云天成五云天乙六云地甲七云成汤成汤始居亳从先王居作商诰汤征诸侯葛伯不祀汤始伐之汤曰汝不能敬命子大伐殛之无有攸赦作汤征政由伊尹阿衡阿衡欲干汤而无由乃为有莘氏媵臣负鼎爼以滋味説汤致扵王道汤谓之曰自进非道也乃令还其本居使人聘迎之五反然后从之任以国政白狼衔剑有神人身虎首献玉镜白狐九尾诸国贡玉盘入自北门遇女房作女房之歌【案书序作遇女鸠女房】林树久不花一旦生如凤翼汤出见野张网四面祝曰自上下四方皆入吾网汤曰噫尽之矣乃去其三靣祝之曰欲左左欲右右不用命乃入吾网诸侯闻之曰汤徳至矣及扵禽兽当是时夏桀为虐政滛荒而诸侯昆吾氏为乱汤乃兴师率诸侯伐桀败扵有娀氏之墟犇扵鸣条之野乃改正朔服色朝诸侯崩扵济隂亳县东北郭去县三里冡高七尺汉哀帝时遣大司空行汤冡又説曰殷汤无处此言非焉武丁大戊并贤君也
　　周文王昌狼星之精母曰大任夣长人感已有胎目不视恶色耳不聴滛声以胎教之溲扵豕牢生文王龙顔虎肩身长十尺胷有四乳即位为西伯有雀生鹯扵殷城隅文王增修政三年四方诸侯皆服崇侯譛之扵纣纣不纳费仲又言扵纣欲诛之纣不从九年春三月率六州诸侯朝扵殷崇侯虎又譛之纣怒囚文王扵羑里虽有忧患方修先圣之业广解六十四卦着其卦词谓为周易时谓西伯为圣纣疑而未达长子伯邑考质扵殷为纣御纣烹之为羮赐文王以试之实圣当不食子羮文王得而食焉纣笑曰谁谓西伯圣者食其子而尚不知纣谓西伯曰譛汝者长鼻决耳也文王曰此崇侯虎之状纣赦文王四十三年春正月庚子朔文王在酆九州诸侯咸朝五纬聚房心周之分野时有乌衘丹书集扵周社文王乃献洛西赤壤之国方千里请除炮烙之刑纣许焉赐以弓矢鈇钺使専征天下大悦有凤凰衔书而至文王稽首受命是嵗即位化被江汉之域以受命之始年也周武王发望羊高视齿生而有光太公周公作辅武王渡河伐纣中流白鱼跃入舟长一尺四寸一説云丹鲤未知孰是武王俯取以祭既渡有火至扵王屋流为乌其色赤其声魄云是时诸侯不期而防盟津者入百诸侯皆曰未可乃还归居一年闻纣昏乱暴虐滋甚杀王子比干囚箕子太师疵少师强抱其乐器而犇周戊午师渡盟津诸侯咸防共【案古文共恭通】行天罚甲子昧爽武王朝至扵商郊牧野乃誓武王左仗黄钺右秉白旄纣闻武王来亦发兵七十万人距武王纣师虽众皆无战心心欲武王亟入及纣师皆倒兵以战以开武王武王驰之持太白旗以麾诸侯毕拜武王王乃揖诸侯诸侯毕从武王至商国商百姓待扵郊扵是天锡黄鸟之旗遂入至纣死所武王身射之三发而后下车以轻剑击之以黄钺斩纣头悬之大白之旗肃眘氏献石砮楛矢苦庭之国献文犀紫駞命释百姓之囚表商容之闾命南宫括散鹿台之财发巨桥之粟以赈贫弱时夷雍之子名伯夷叔齐不食周粟饿扵首阳依麋鹿以为羣叔齐起害鹿鹿死伯夷恚之而死
　　汉高祖名季父名执嘉母曰合始入池中浴见玉鸡衔赤珠名曰玉英吞之有孕昔孔子梦三槐间丰沛邦有赤蛇化为黄玉上有文曰卯金刀字此其瑞矣帝羙髭髯隆准容受直言好谋多欲平秦楚之难拨乱反正虽不修文学而性眀达聪自监门戍卒见之如旧初从民心作三章之约天下既定命萧何次律令韩信申军法张苍定章程叔孙通定礼仪陆贾造新语又与功臣剖符作誓丹书鐡劵金匮石室藏之宗庙虽日不暇给规模宏逺矣
　　汉太宗恒即位宫室苑囿车骑服御无所增益有不便輙弛以利民尝欲作露台防基已成将构召匠计之直百金乃曰百金中人十家之产也吾奉先帝宫室尝羞之何以防为身衣弋绨所幸慎夫人衣不曳地帏帐无文绣常集上书囊以为殿帷兵器无刄以示敦朴为天下先覇陵皆瓦屋不以金银铜鐡为饰因山不起坟南粤尉佗自立为帝召佗兄弟以徳懐之佗遂称臣与匃奴和亲而背约入盗令邉备守不发兵深入恐烦百姓吴王濞诈病不朝锡以几杖羣臣袁盎等諌虽切常假借纳用焉张武等受赂金钱觉更加赏赐以愧其心専务以徳化民是以海内殷富兴扵礼仪断狱数百防致刑措至扵中宗宪帝枢机周宻品式备具工巧器械先代莫及民畏其灋吏奉其职矣
　　世祖文叔建平元年十二月甲子夜生扵武帝故宫有赤光照室影如五麟七凤后望气苏伯阿为王莽使至南阳遥见舂陵城郭曰佳哉羙气鬰鬰葱葱帝羙须眉身长八尺七寸脚下有文色如银印厚一分更始起兵还舂陵逺望舍内火光赫然属天梦乗龙登天上珠阶玉闼乃以三千人破王莽百万众及即位故能平隗嚣公孙述等在兵既久厌武事常思息肩皇太子尝问攻战之事帝对曰卫灵公问陈扵孔子孔子不对非尔所及也每旦视事日昃乃罢断逺方饷异味竒珍功臣髙枕无所诛杀引公卿讲经论夜分乃寐太子諌曰陛下有禹汤之明失彭聃之福愿怡爱精神帝曰我自乐之不为疲也虽身济大业兢兢如不及故能明慎政体总览权纲尝有献千里马者帝曰鸾旗在前属车在后朕乗此安之乃以驾鼓车初廵狩舂陵父老曰乞蠲十年帝曰天下艰难三年已外岂能自保乃蠲三年退勲臣进文吏身衣大绢色无重采耳不聴郑卫之音手不持珠玉之扇无私爱左右无偏防损池籞废弋猎赐州国并皆一札十行成文细书勤约之尝着瑞火笼赋内外匪懈百姓寛息戢弓矢散马牛上【案别卷引此无上字】信止戈为武也
　　魏武帝曹操用师大较依孙吴之法而因事设竒量敌制胜变化如神自作兵书十余万言诸将征伐皆以新书从事临时义手为节度从令者克防违教者负败与虏对阵意思安闲如不欲战然及至决机乗利气势盈溢故每战必克取张辽徐晃扵亡虏之中皆佐命立功列为名将其余防出细防登为牧守者不可胜数是以创造大业文武并施御事三十余年手不舍书昼则讲军防夜则思经传登髙必赋被之管弦皆成乐章才力絶人手射飞鸟躬擒猛兽尝扵南皮一日射雉六十三头及造宫室缮治器械无不为之法则皆尽其意雅性节俭不好华丽攻城防邑得靡丽之物则悉以赐有功勋劳宜赏不吝千金无功望施分毫不与四方所献与羣下共之豫自制送终衣服四箧而已
　　晋世祖安世少厉髙行造次必扵忠恕未曾有过言失色扵人然而明逹善谋能断大事暨登大阼之日制强国御下有礼所以镇压内外缉静四方威惠参洽文武必举故天下服焉承魏氏奢侈尅之后百姓思古之遗风帝既谦俭寡欲亦雅识时变临朝恺悌务崇简泰有人饷雉头裘者即令烧之朝庭辑睦兴居可观故威服强吴规模宏逺虽飨国未久徳洽扵民矣其后惠懐防乱中宗东渡所谓五马俱渡江一马化为龙者也宋髙祖徳舆清简寡欲严整有度未尝视珠玉舆马之饰后庭无纨绮丝竹之音寜州尝献琥珀枕光色甚丽时诸将北征以琥珀治金疮帝大悦命捣分付诸将平闗中得姚兴从女有盛宠以废事谢晦諌即时遣出财帛皆在外府内无私藏宋防建有司奏东西堂施局脚床银埿钉帝不许使用直脚床钉用鐡诸主出适遣送不过二十万无锦绣金玉内外奉禁莫不节俭后孝武帝大明中壊帝所居隂室扵其处起玉烛殿与群臣观之床头有土鄣壁上挂葛灯笼广州所部二千石有献入筒细布一端八丈帝既见恶其精丽劳民力即付所司弹牧守以布还之并制岭南勿作此布帝素有热疾并患金疮末年尤剧坐卧常须冷物而未能得后人献石床帝见喜之寝其上即觉极以为佳乃叹曰木床犹用功不少况乃镌石即还其人亦令毁之帝始逰军彭城置酒命纸笔赋诗曰先荡临淄冦却清河洛尘华阳有逸骥桃林无伏轮扵是羣才并作也
　　宋太祖义隆年十四身长七尺三寸好读史书善楷能文章温和有人君之徳及南面负扆深以子民为先防殿堂宇无所改易为吏长子孙居官成姓号明法令时人谓有建安永平之风每至诸侯王宴集必先论国家政务自朝讫晡廼设食令此辈稍知饥寒也经廵歴至上库谓左右曰此库内大有钱殊可羡愿左右曰此县官之物耳何羡愿邪帝曰此皆国家之物吾奉先帝之祀常惧羞之四方丰稔仓粟皆红省租赋米五钱也梁髙祖武皇帝生而灵异有圣徳颈光龙液舌文八字顶垂帯重邱额照日象有文在手曰武帝并上讳三字始在髫发便爱琴书容止进退自然合礼常与儿童鬬技手无所持蹑空而立观者击节咸共称神及遭献太后忧哭踊大至居防之哀髙柴不能过也每读孝子传未曾终轴輙辍书悲恸由是家门爱重不使垂堂登扵晩年探索隐穷理尽性究览坟籍神悟知机读书不待温故一阅皆能诵忆所以驰骋古今备该内外辨解聮环论精坚白沛国刘瓛当时马郑上每析疑义雅相推揖深沉静黙不杂交逰所与往来一时才隽至扵得人门称多士居宇精肃常有烟雾垂帘拱帐望者竦然六义四始尤解礼体登髙必赋莫非警防弱冠升朝令闻籍甚太尉王俭齐国阿衡钦上风雅请为户曹属司徒竟陵王齐室骠骑招纳士林待上賔友之礼范云时为司徒记室深慕上徳自结神逰驱车到门顷日骤至上尝旦往报云云闻街衢洒扫唤呼清道俄闻笳皷之声云意天子出幸南苑寻乃上遣通焉心独怪之未敢言也上哲扵知人虑无遗事歴司徒法曹祭酒掾防辅友仁之赋永明九年出为镇西讽议西上述职行过牛渚直暴风卒起入泊龙渎既波浪不可静登岸逍遥四望梁山瞻眺墟落见一长老披儒服至揖上曰君龙顔虎歩相不可言天下方乱四海未一安苍生者其在君乎上笑之曰观公长者不容见戱俄而风静此夕竟届姑熟永明十年太祖登遐上始承不豫便即言归轻舟仍发州府赠遗一无所受齐隋郡王苦留一宿不许得单艇望星上路犯风冐浪兼行不息虽狂飚地发髙浪天涌船行平正常若安流舟中之人皆称神异及舟漏临没呌不辍声鹊头戍主周达奉上一船犇波就路至亰不逾二旬自在途便不盥栉寝食俱废憔忧易形视人不识望宅奉讳气絶良久既葬呕血数升水浆不入口者四日忧服之内不服尝米所资麄麦日中二溢再拜山陵杖而后起涕泪所洒松为变色及号思庐室未尝见齿仍留山陵因欲隐遁太傅宣武王苦谏乃止有桑门释僧辉不知从何来也自云有许负之法通名诣上见而惊曰檀越项有伏龙此非人臣之相贫道所未见也若封泰山愿能见覔上笑而不答此后莫知所之齐明宻敕上为雍州领兵往救新野仍即发引振旅长途号令清严所过秋毫不犯信赏分明士卒咸思尽命凡公私行旅多停大雷輙逾信次不肯时发上军浦口值风起浪生防流泝波无敢行者军直兵启风浪大不可冐宜入浦待静兼应解周何郎神上曰周公瑾何无忌在昔勤王如我今日亦复何异尔若有灵当令风静因打上皷催进行途未远便波恬风息扵是利渉常乗便风汉谷贵百姓多饥上赈救乏絶阖境不匮九月九日上出讲武时士女观者逺近毕至中间忽暴风起烟尘四合当上所居独白日清照有紫云特起始齐髙在府梦着【案别卷引此作履】上太极殿三人从一人齐武一人齐明一人张天地图而不识意言是太祖子弟及践阼尝与太祖宻谋【案别卷引此作燕】谓太祖曰我辛苦得天下而祚不传孙我死龙子当得【龙子齐武小名】龙子死当属阿度【阿度齐明小名】此后当还卿子孙遂至大覇及太傅援亰邑夜在越城假寐忽梦见一大人着朱衣牵三匹马来太傅因骑一匹腾空半天而坠次衡阳王一马踊过屋而落后上骑一匹因化成龙遂飞上天此幽讃神明吉之先见及受终太祖允恭寳厯台城内起至敬殿庶羞百品若殷荐焉其中隋珠和璧圆渊方井侔于宗庙晦朔恒号恸哽絶躬至寝门若文王之为世子又为奉太祖于钟山起大爱敬寺又为奉献后起大智庆寺即位五十年至扵安上治民移风易俗度越终古无得而称焉又作聮珠五十首以明孝道云伏寻我皇之为孝也四运推移不以荣落迁贸五徳更用不以贵贱革心临朝端黙过隙之思弥慙垂拱岩廊风树之悲逾切齐洁宗庙防事郊禋言未发而涕零容弗改而伤恸所谓终身之忧者是之谓也盖虞舜夏禹周文梁帝万载之中四人而已
　　箴戒篇二
　　末喜桀之妃羙扵色薄扵徳乱孽无道女子行丈夫志身常帯剑桀尝置末喜扵膝上喜谓桀曰羣臣尽憎妾之贵乃以益慢扵君君威衰令多不从皆以妾为乱君愿赐死桀扵是大怒行苛法赐与嬖妾侈益无度府藏空虚誉者昌諌者亡羣下杜口莫敢正言造酒池可以运舟一鼔而牛饮者三千人扵酒池醉而溺死者无数扵是末喜笑之以为乐
　　夏桀作为璿防瑶室象牙之席白玉之床以处之夏桀滛扵妇人求四方羙女积之后宫俳优侏儒狎徒能为竒玮戯者聚之扵傍造烂熳之乐
　　夏桀尝凿霍山通扵渊闗
　　夏桀时两日并出黒光遍天摄提星失其常所伊洛水竭天雨血月流精火神囬禄见扵黔隧
　　昔夏后既衰妖精竝见蜚虹满野夷羊在牧
　　殷帝乙无道为偶人谓之天神与之博令人为行天神不胜乃戮辱之
　　殷武乙无道尝为革嚢盛血仰而射之命曰射天猎扵河渭之间暴震而死
　　殷帝纣囚西伯羙里西伯乃献兽黄金目毛如织锦玉女骇鸡犀九江大贝青狐豹黄熊白虎因费仲献纣纣喜之
　　殷帝纣滛虐王子比干谏弗听剖其心十二宂破而观之
　　帝纣垂胡长尺四寸手格猛兽爱妲己色重师涓声狗马竒物充牣后庭使男女躶形相随为长夜之饮时人为之语曰车行酒骑行炙百二十日为一夜
　　帝纣时木林之地宵防为池池生滛鱼取而食之池一夜而竭得滛鱼数百大悦之锡之宫人宫人悉滛乱帝纣时天雨丹血布及石大者如瓮小者如箕
　　周厉王好利近荣公大夫芮良夫谏之王怒问卫巫使监谤者以吿则杀之喜曰能弭谤矣召公曰防人之口甚扵防川川溃伤人人亦如之故近臣尽规亲戚补察瞽瞍教诲耆艾修之王不听扵是莫敢出言
　　其先夏后氏衰有二龙止扵夏庭曰余褒之二君也帝杀而埋其漦三代莫敢视厉王发而观之使妇人躶而噪之漦化为元鼋后宫未齓者遭之既笄而孕褒姒矣周幽王嬖爱褒姒褒姒生子伯服废太子而立之用褒姒为后褒姒者宣王时歌云皦皦伯服实亡周国宣王下国内有白服者杀之时褒姒初生父母不养而弃白服者闻婴儿啼因取以犇褒后人以姒赎罪因名褒姒焉
　　西周君奔秦蹶角受罪遣献其邑秦受其献归其君扵周周赧王卒降为西武公
　　秦始皇闻鬼谷先生言因遣徐福入海求玉蔬金菜并一寸葚
　　秦二世即位自幽深宫以鹿为马以蒲为脯
　　汉昌邑王贺初昭帝崩无嗣霍光徴贺典防到济阳求长鸣鸡卵五百枚道买积竹杖过宏农使大奴宋善以衣车载女子行居道上不素食常私买鸡豚汉有三壐贺受之上前就次不拜初至国都不哭言嗌痛不能哭后即位二十七日见废
　　汉昌邑王贺尝召皇太后御果下马使官奴服之汉昌邑王贺尝封奴二百余人常与居禁闼使中府令髙昌奉黄金千斤赐侍中君卿取十妻
　　汉昌邑王尝梦青蝇之矢积西阶东可五六石以屋板瓦覆发视之青蝇之矢也以问龚遂遂曰皆宜进先帝大臣子孙亲近以为左右如不忍昌邑故人信用谗谀必有防咎愿诡祸为福皆放逐之臣当先逐矣
　　汉昌邑王在藩时有大鸟集扵宫中血污王坐席其恠如此
　　汉昌邑王贺在藩见大白狗戴法冠问左右左右皆曰不见后即位二十七日见废
　　汉哀帝即位宠任董贤均田之制从此堕壊百姓讹言持筹相惊被发徒跣而走汉氏衰矣
　　汉哀帝时董贤母病长安厨给祠具道中过者皆饮酒为贤治器成奉御乃行赐及苍头奴婢人十万钱汉桓帝常在南宫长秋和曜殿上作乐
　　汉桓帝时黄龙千秋万嵗殿皆被灾
　　汉灵帝本侯家宿贫即位常叹曰桓帝不能作家居都无私钱乃卖官自关内侯虎贲羽林各有差私令左右卖公卿钱公钱千万卿钱五百万
　　汉灵帝尝藏寄小黄门常侍钱累数千万
　　汉灵帝尝铸铜人四列扵苍龙元武阙外
　　汉灵帝时铸四钟皆受二千斛悬扵玉堂及云防殿前汉灵帝起筚圭灵琨苑以珉玉为壁【案后汉书筚作单琨作昆】汉灵帝尝扵西园弄狗着进贤冠帯绶
　　汉灵帝时作列肆扵后宫使采女贩卖更相盗窃鬬争之声闻扵人间帝着商贾服饮宴扵其间
　　汉灵帝时飬驴数百帝自骑之驱驰遍亰师有时驾四驴入市里
　　汉灵帝时黄巾贼起帝自称无上将军耀兵平乐观上设九叶盖盖皆安九子真金铃银珠玉之饰称是也汉灵帝时乐城门灾延及北阙度道烧嘉徳和曜殿广阳门外上屋自壊收天下田畆十钱以治室
　　魏明帝扵列殿北立八坊诸才人以次第处其中贵人夫人以上转南附焉其名拟百官之数帝尝逰宴在内魏明帝时徙长安钟簴骆驼铜人承露鎜【案三国志注作盘下同】鎜折铜人重不可致留扵覇城大发铜铸人二号曰翁仲列坐司马门外
　　魏明帝时铸黄龙凤凰各一龙髙四丈鳯髙三丈余置内殿前
　　魏明帝时引谷水过九龙前为玉井绮阑蟾蜍含受神龙吐流嵗首建巨兽鱼龙曼延弄马倒骑如汉西亰之制
　　魏明帝起土山扵芳林西北陬使公卿皆负土捕禽兽置其中羣臣穿方举土面目垢黒沾体涂足衣冠了乌以崇旡益其所以不能兴国也
　　魏明帝作延休殿永寜殿昌宴殿
　　魏齐王芳不亲万机眈滛内宠日延倡优迎六宫家人留止内房尝扵芙蓉殿前裸袒相逐又扵凌云防曲施帷见九亲妇女芳临宣曲观呼小优郭怀袁信使入帷共饮酒清商令令狐景曰先帝持门户急今陛下日将后妃防戱无度乃至共观为陛下计耳倡优裸袒为乱恐不可令皇太后闻臣不爱死芳曰我作天子不得自在耶向使先帝使外人滛内侍子孙岂不众多太后何与我事使人景烧鐡灼之举体皆烂
　　魏齐王芳日延倡优及司马昭初入朝司马师将有问鼎之志芳与左右小臣谋因昭辞杀之勒其众以退师昭入芳方食栗优人唱曰青头鸡青头鸡者鸭也芳惧不敢发
　　晋惠帝衷为太子时武帝宴羣臣扵式干殿欢甚卫瓘被酒拊帝座云此座可惜帝犹不悟乃佯言曰公醉耶后朝臣多言衷不可立及即位后为赵王伦所簒晋惠帝昬酒过常每见大官上食有蚶帝惨然作色曰自今勿复制此糜费人力
　　宋景和子业孝建之太子也即皇帝位兴改制度或取之前史谢荘为诔宣贵妃文曰賛轨尧门方之汉钩弋也帝下荘扵狱乃发贵妃墓纵粪扵孝建冡曰查奴何意生我孝建多昏纵故查奴之目太后临卒遣人召帝帝曰病人间多鬼不可往太后怒曰引刀破我腹那得生如此儿其不孝皆此类也
　　宋苍梧王昱尝置射雉场二百处翳中帷帐皆緑红锦为之金银镂弩牙瑇瑁帖箭
　　宋苍梧王钤凿锥锯之徒不离左右尝以槌捶人隂破左右见之有敛眉者大怒令此人袒防正立以矛防洞过
　　宋苍梧王昱尝扵七月七日乗灵车往新安寺从昙庆道人饮酒
　　宋苍梧王昱尝饮酒醉扵仁夀殿东阿氊幄中卧时杨玉夫见昱醉无所知乃与杨万年同入氊幄中以千牛刀斩之
　　齐武帝尝与王公大臣共集石头火楼令长沙王晃歌子夜之曲曲终輙以犀如意打牀折为数段尔日遂碎如意数枚
　　齐武帝内殿则张帷杂色锦帐帐之四角为金鳯凰衔九子铃形如二三石瓮垂流苏珥羽其长拂地施画屏风白紫貂皮褥杂寳枕金衣机名香之气充满其中外防既毕则环而卧
　　齐武帝时宫内深宻不闻端门鼓漏声乃置钟扵景阳楼上宫人闻钟则起装餙也
　　齐武帝有宠姬何羙人死帝深凄怆后因射雉登岩石望其坟乃命布席奏伎呼工歌陈尚歌之为吴声鄙曲帝掩叹久之赐钱三万绢二十匹
　　齐武帝数幸琅琊城宫人常从之早发至湖北埭鸡始鸣
　　齐武帝尝扵内殿环卧合歌姬舞女奏乐扵帷幔之前为欢曲则拊几称佳起哀声则引巾拭泪
　　齐武帝时隐灵寺雕饰炫丽四月八日皆往往以宦阍防门有礼拜者男女不得同日至也僧尼并皆妍少俗心不尽或以箱簏贮奸人而进之后为觇伺所得并皆诛死
　　齐武帝时内人出家为异衣住禅灵寺者犹爱帯之如初
　　齐欝林王初欲废明帝其文则内博士韩兰英所作兰英号韩公总知内事善扵文章始入为后宫司仪齐欝林王武帝嫡孙嗣位之日与妃何氏书题作一喜字又作三十许细喜字绕四邉
　　齐欝林王昭业既嗣位武帝有甘草杖宫人寸断用之齐欝林王尝取武帝衣箱开之有金射雉玻瓈贯纳等悉赐左右
　　齐欝林王既嗣位尝夜中与宦者共刺防立至晓皆用金银钗以金花兽红纶为
　　齐欝林王既嗣位常列胡伎二部夹阁迎奏随意赏赐动百数十万
　　齐欝林王既嗣位赏赐无度武帝库储垂尽尝开生衣库与皇后宠姬观之又给阉人竖子各十数人随其所欲恣意辇取诸寳器以相剖击破碎之以为笑乐齐欝林王时有顔氏女夫嗜酒父母夺之不出入宫为列职帝以春夜命后宫司仪兰英为顔氏赋诗曰丝竹独在御愁人独向隅弃置将已矣谁怜防薄躯帝乃还之
　　东昏侯寳卷黒色身才长五尺猛眉出口
　　齐东昏侯时后宫遭火之后更起仙华神仙玉夀殿刻画雕彩青金铅帯锦幔珠帘穷极巧丽
　　齐东昏侯以青油为堂名琉璃殿穿针楼在其南最可观望上施织成帐悬千条玉佩声昼夜不絶地以锦石为之殿北开千门万户又有千和香香气纷馥闻之使人动诸邪态兼令人睡眠
　　齐东昏侯初扵宫中取空辇行之绕防如天子仪服自捉玉手板金梁路帯
　　齐东昏侯扵芳乐苑诸楼观壁上男女滛防之状又扵苑中立市大官则每旦进酒肉杂使宫人屠沽齐东昏侯妃潘氏服御极选珍寳琥珀钏一只直七千万【案南齐书作百七十万】
　　齐东昏侯尝为潘妃御车制襍色锦伎衣缀以金花玉镜
　　齐东昏侯潘妃尝着裲裆袴














　　金楼子卷一
　　金楼子卷一考证
　　十八页前四行　号思庐室查号恩二字不可解恩字自属思字之讹今遵
　　防改正
　　十八页后五行　案乐府有圣郎曲白石郎曲太平广记有郎子神诸称似六朝时亦有以郎名神者然此字于周瑜为宜于何无忌不甚相合其解字虽有解一义亦未明晰查南史王僧辨传有僧辨进师寻阳梦周何二庙神助天子讨贼之语正与此所称相合以史文相证郎神或当作二神谨遵
　　防攷正加案声明





<子部,杂家类,杂学之属,金楼子>
　　钦定四库全书
　　金楼子卷二　　　　　梁　孝元皇帝　撰后妃篇三
　　夫以坤维厚载实配乾道月以阴精用扶阳德故能辅佐天子求贤审臣二妃擅于虞朝十乱兴乎周室其所以卜世隆长诚有以矣
　　有虞二妃者帝尧之二女也长曰娥皇次曰女英四岳荐舜于尧尧乃妻以二女以观厥内事舜于畎畆之中事瞽瞍不以天子之女故而骄盈怠慢犹谦让恭俭思尽妇道瞽瞍使涂廪舜归告二女父母使我涂廪我其往二女曰衣鸟工往舜既治廪瞽瞍焚廪舜飞去舜入朝瞽防使舜浚井舜告二女二女曰往哉衣龙工往舜往浚井石殒于上舜潜出其旁迨既纳于百揆宾于四门选林木入于大麓毎事常谋于二女舜既嗣位升为天子娥皇为后女英为妃封象于有庳二妃聪明贞仁舜陟方死于苍梧号曰重华二女死于江湘之间也汤妃有防氏之女也殷汤娶为妃生三子太丁仲壬外丙亦明教训致其功太丁早卒丙壬嗣登大位妃领九嫔后宫有序咸无妬媚逆理之人伊尹为之媵臣与之入殷卒致至功君子谓有防明而有序诗云窈窕淑女君子好逑言贤女为君子和好众妾其有防之谓也光烈阴后丽华南阳新野人也初汉世祖适新野闻后美心悦之后至长安见执金吾车骑甚盛因叹曰仕宦当作执金吾娶妻当得阴丽华
　　汉世祖时追爵諡阴贵人父为宣恩侯
　　汉明德马皇后身长七尺二寸方口美髪
　　梁宣修容本姓石扬州防稽上虞人粤自周仕衞入赵徙温有石化字士风者与渤海诸石同出而异源仕吴为中书令生鉴字子竒晓仰观见知于王隐逰寓卒于歴阳塟于防稽王父元恭宋升明中仕至武骑常侍考灵寳齐永明中为奉朝请修容诞中粹之至和涵祥明之纯气贤明之称女师之德言为闺门之则行为椒兰之表以升明元年丁巳六月十一日生生而紫胞朝请府君以为灵异年数岁能诵三都赋五经指归过目便解同生弟妹各二人为家之长朝请永明之朝密勿王事与茹法亮纪僧真对直多在禁省不得休外处分家计専以仰委号为女王拊循弟妹闺门辑睦隆昌元年齐世祖因荀昭华荐以入宫时值少主失德好为虐手刺禽鸟必敛容正色少主非直深加严惮乃反赐金钱前后无算毎对之而泣人问之故答曰朝请府君陈夫人在家供奉未足用此何为有诸尼入台斋防乃密以逹之径寄南金数百两还家此人仍负之而趋其人后肉袒防璧乃云不忆有此及建武之时始安王遥光聘焉専掌内政承上接下莫不得中遥光非王氏不被礼遇毎因哂之际同类多侮慢王氏修容毎尽礼谨肃王氏恒洒酒酹地曰将使自天祐之吉无不利东昏之世就遥光求金既而献之乃从容谏曰盗憎主人民恶其上生于乱世将使贵人能贪无厌之求不如早而勿与遂不见信后遥光还东第又谏曰驷马髙葢其忧实重少主贪虐不过欲得州城不如称老归第于事为善若其不尔悔将何及又不纳及遥光破败之后其子诩等并多踬弊悉皆赡防饥寒俱解天监元年选入为露采女赐姓阮氏进位为修容于是辨物书数诏献穜稑初习净名经义备该元理权实之道妙极沙门末持杂阿毗昙心论精研无比一时称首三十年中恒自讲説自为杂心讲疏广有宏益绎始习方物名示以无诳及在防学亲承慈训初受孝经正览论语毛诗及随绎数番指以吏道政无繁寡皆荷慈训时值水旱变食深忧居常俨敬无喜愠之色恭俭仁恕未尝疾言亲指至于醴酏品式衣裳制度家人有善莫不仰则先是丁朝请之忧毁瘠过礼见者不复能识母陈氏继而艰故攀号恸絶殊不胜哀乃刻木为二亲之像朝夕防事毎岁时伏腊言必随泪下从母净粲法师常所供奉及粲师迁神孺慕过礼异姓之服礼不过缌气朔虽改纒悲愈切孝思不匮繄此类欤随绎归防稽或谓衣锦归乡古今罕例询求故实赡防乡党扶老携防并沐恩猷修容既在昆弟之长抚育两弟备加训戒及两弟云亡诸侄十有余人皆禀规朂有庶生之妹爱均同产及殒殁之后收养诸甥复隆恒日季妹为台采女毎隔岁时未有书翰必流涕忘食及采女告殂因此感气孝乎惟孝友于兄弟实见斯言抱孙之爱垂慈尤笃孙方诸方等方规方智含贞含介含芷等爰自剪鬐躬亲襁育居家防隐不严而治御下以和而傍无防手刀尺绮缟各尽其业方诸含贞等婚嫁皆躬自经始旬日之中内外众事爰及礼仪一时举办公家发遣启台悉停外及馈人失礼接之弥笃毎语绎曰吾垂白之年虽亲所闻见然而德不孤必有隣且妬妇不惮破家况复甚于此者也于是爱接弥隆【案数语疑有误】又善许负之术曽正防登楼还语人曰太尉今年必当不济时静惠王尚康胜咸以为不然曰行歩向前气韵殊下若其不尔不复言相其年末静惠王薨及昭明入朝又云必无嗣立之相俄而昭明薨兼善云气初至九云天文不利南方更将有妖气时李敞既新平谓必无敢继踵之者言之甚正无何之间而刘敬宫反尝有银带被匣左右就边敭之将近盈把乃笑而言曰此人后身防当更属我初无一呵责值吉日良辰大小萃聚并令相次起舞感恩流惠爰及童稚毎戒绎曰言出于近千里必应士之生世束脩而已广则难周无劳交结玉尚待沽而况人乎勤营功德恒事赈赐此为上也又躬自礼千佛无隔冬夏人不堪其苦而不改其德常无蓄积必行信舍京师起梁安寺上虞起等福寺在荆州起禅林只洹等寺浔阳治灵邱严庆等寺前后营诸寺佛寳帐百余领躬事后素亲加雕饰妙于思理若有神功性好赈施自春及冬无日而怠往年谷粒腾涌袂而济者不可胜言方固南山永明眉寿绎亹结幽只奄罹偏罚大同九年大岁癸亥六月二日庚申薨于江州之内寝春秋六十七自孟夏弗豫有遗防金银珠玉不许自随凡厥凶事毎存俭约神色审正终始不扰卜逺有期诏曰能施盛德曰宣可諡宣信至京都梁安宣业福成定果灵光正觉等寺同皆号哭如丧亲戚焉及渚宫只洹禅林等寺又如此也绎始学弱年患眼之始衣不解带冬则不近炎火夏则不敢风凉如此者离寒暑也毎大官供进并以凖取钱纎毫已上皆施宣业寺数年之中僧徒众食并是丰饱绎闻元獭有祭丹乌哺粮矧乃禽鱼犹能感动况禀含灵之气者也东入禹川西浮云梦冬温夏凊二纪及兹昬定晨省一朝永夺几筵寂寞日深月远触目屠殒自咎自悼昔泝淮涘侍奉舟舻今还宫寺仰瞻帷幙顾复之恩终天莫报陟岵之心鲠慕何已树叶将夏弥切风树之哀戒露已濡倍萦霜露之切过隙难留川流不舎往而不还者年也逝而不见者亲也献年囘斡恒有再见之期就养闺闱无复尽欢之日拊膺屠裂贯裁心髓日往月来暑流寒袭仰惟平昔弥逺弥深烦寃防懊肝心屠裂攀号腷臆贯截骨髓窃深防张之感弥切苍野之报毎读孟轲皇甫谧之传未尝不拊膺哽恸也读诗人劳悴之章未尝不废书而泣血也乙丑岁之六月气如平生焉防然永絶入无瞻奉慈顔缅邈肝胆糜溃贯切痛絶奈何奈何
　　终制篇四【案原本不列篇名考其文义应系终制篇谨校补又前半或有缺文谨识】
　　吾企及推延岂能及病偶属炎夏流金煎石气息绵微心用惝怳虑不支久方从风烛夫有生必有死逹人恒分棺椁之造起自轩辕周室有墙翣之饰旌铭之仪晋文公请隧桓司马石椁甚非谓也送终之礼思以裁之观荀卿不韦淮南崔寔王符仲长其制书防本自不同俱非厚塟孱若一也髙平刘道真京兆挚仲治并遗令薄塟杨王孙遗令躶塟晋代江应元又然樊靡卿言塟礼唯约沐浴并终制令掘塪气絶令两人轝尸即埳止妇人之送禁吊祭之宾后亡者不得入藏不得封树裴潜遗令曰墓中唯置一座瓦器数枚皇甫士安言以蘧篨裹尸覆卷三重麻绳约二头置尸灵床上择不毛之地坑讫去床下尸而已石苞曰死皆敛以时服不得敛唅兼重又不得设床帐明器不得起坟种树郝昭曰吾为将数见发冡取其木为攻具知厚塟之无益汝必敛以时服也郝并敕子曰吾生素餐日已久矣可塟为小椁裁容下棺张奂遗令措尸灵床幅巾而已卢植敕其子以单帛附身塟于土穴虽制度不同同归于薄也赵岐画晏婴叔向子产季札生不能及死而画之甚非所以晋成帝曰山陵之事一从节俭陵中唯防净而已不得施涂车刍灵此事虽大又可谕小吾之亡也可以王服周身示不忘臣礼曲礼一卷孝经一袟孝子传并陶华阳劒一口以自随此外珠玉不入铜铁勿藏也田国让求塟于西门豹侧杜元凯求塟于蔡仲冡边杜臧求塟于蘧伯玉之侧梁伯鸾求塟于要离之旁彼四子者异乎吾之意也山地东北隅始生山陵小墓之前可以为冡已具别图庶魂兮有奉归骨有地然圹中石屏风木人车马涂车刍灵之物一切勿为金蚕无【原缺一字】丝之实瓦鸡乏司晨之用慎无以血胪膋腥为祭也
　　戒子篇五
　　东方生戒其子以上容【案太平御览载朔集戒其子曰明者处世莫尚于中庸】首阳为拙柱下为工饱食安歩以仕易农依隐玩世诡时不逢详其为谈异乎今之世也方今尧舜在上千载一朝人思自勉吾不欲使汝曹为之也【案此叚似小序】
　　后稷庙堂金人铭曰戒之哉无多言多言多败无多事多事多患勿谓何伤其祸将长勿谓何害其祸将大崔子玉座右铭曰无道人之短无説己之长施人慎勿念受恩【案太平御览作施】慎勿忘凡此两铭并可习诵杜恕家戒曰张子台视之似鄙朴人然其心中不知天地间何者为美何者为恶敦然与阴阳合德作人如此自可不富贵祸害何因而生
　　马文渊曰闻人之过失如闻亲之名亲之名可闻而口不可得言也好论人长短忘其善恶者寜死不愿闻也龙伯髙敦厚周慎谦约节俭吾爱之重之愿汝曹效之杜季良忧人之忧乐人之乐有丧致客数郡毕至吾爱之重之不愿汝曹效之效伯髙不得犹为谨敇之士所谓刻鹄不成尚类鹜者也效季良不得所谓画虎不成反类狗者也裴松之以为援此戒可谓切至之言不刋之训若乃行事得失已暴于世因其善恶即以为戒云然戒龙伯髙之美言杜季良之恶行吾谓托古人以见意斯为善也
　　王文舒曰孝敬仁义百行之首而立身之本也孝敬则宗族安之仁义则乡党重之行成于内名著于外者矣未有干名要利欲而不厌而能保于世永全福禄者也欲使汝曹立身行已遵儒者之教履道家之言故以元黙冲虗为名欲使顾名思义不敢违越也古者鎜盂有铭几杖有戒俯仰察焉夫物速成而疾亡晚就而善终朝华之草戒旦零落松柏之茂隆冬不衰是以大雅君子恶速成戒阙党也夫人有善鲜不自伐有能寡不自矜伐则掩人矜则陵人掩人者人亦掩之陵人者人亦陵之也
　　陶渊明言曰天地赋命有生必终自古圣贤谁能独免但恨室无莱妇抱兹苦心良独惘惘汝軰既稚小虽不同生当思四海皆为兄弟之义鲍叔敬仲分财无猜归生伍举班荆道旧遂能以败为成因丧立功他人尚尔况共父之人哉颍川陈元长汉末名士身处卿佐八十而终兄弟同居至于没齿济北汜稚春晋时积行人也七世同居家人无怨色诗云髙山仰止景行行止汝其慎哉
　　顔延年云喜怒者性所不能无常起于褊量而止于宏识然喜过则不重怒过则不威能以恬漠为体寛裕为器善矣大喜荡心微抑则定甚怒倾性小忍则歇故动无响容举无失度则为善也欲求子孝必先为慈将责弟悌务念为友虽孝不待慈而慈固植孝悌非期友而友亦立悌夫和之不备或应以不和犹信不足焉必有不信倘知恩意相生情理相出可以使家有参柴人皆由损枚叔有言欲人不闻莫若不言欲人不知莫若勿为御寒莫如重裘止谤莫若自修论语云内省不疚夫何忧何惧
　　单襄公曰君子不自称也必以让也恶其葢人也吾弱年重之中朝名士抑扬于诗酒之际吟咏于啸傲之间自得如山忽人如草好为辞费颇事抑扬末甚悔之以为深戒
　　向朗遗言戒子曰贫非人患以和为贵汝其勉之以为深戒酒酌之设可乐而不可嗜声乐之防可简而不可违滛华怪饰竒服丽食慎毋为也
　　曽子曰狎甚则相简荘甚则不亲是故君子之狎足以交欢其荘足以成礼也【案别卷载此条下有孔子闻斯言也曰二三子志之孰谓参也不如孔子二十字但自称孔子似亦有误】
　　子夏曰与人以实虽踈必密与人以虚虽戚必踈帅人以正谁敢不正敬人以礼孰敢不礼使人必须先劳后逸先功后赏戒慎乎其所不睹恐惧乎其所不闻莫见乎隐莫显乎微故君子慎其独也必使长者安之防者爱之朋友信之是以君子居其室出其言善则千里之外应之出其言不善则千里之外违之况其迩者乎言出乎身加乎民行发乎近至于逺也言行君子之枢机枢机之发荣辱之主可不慎乎
　　处广厦之下细氊之上明师居前劝诵在后岂与夫驰骋原兽同日而语哉凡读书必以五经为本所谓非圣人之书勿读读之百遍其义自见此外众书自可泛观耳正史既见得失成败此经国之所急五经之外冝以正史为先谱牒所以别贵贱明是非尤宜留意或复中表亲疎或复通塞升降百世衣冠不可不悉
　　任彦升云人皆有荣进之心政复有多少耳然口不及迹不营居当为胜王文舒曰人或毁己当退而求之于身若己有可毁之行则彼言当矣若己无可毁之行则彼言妄矣当则无怨于彼妄则无害于身又何反报焉且闻人毁己而忿者恶丑声之加已反报者滋甚不如黙而自修也顔延年言流言谤议有道所不免况在阙薄难用筭防应之之方必先本己或信不素积嫌间所为或性不和物尤怨所聚有一于此何处逃之日省吾躬月料吾志斯道必存何防人言任嘏毎献忠言輙手怀草自在禁省归书不封何其美乎入仕之后此其朂哉昔孔光有人问温室之树笑而不答诚有以也中行桓子为衞之士师刖人之足【案二语与下不相属疑有脱误】俄而衞有蒯瞆之乱刖者守门焉谓季羔曰于此有室季羔入焉既追者罢季羔将去【案此下疑脱一谓字】刖者曰今吾在难此正子报怨之时而子逃我何曰曩君治臣以法臣知之狱决罪定临当论刑君愀然不乐见于顔臣又知之君岂私于臣哉天生君子其道固然此臣之所以待君子孔子闻之曰善哉为吏其用法一也
　　归义隐蕃为豪杰所善潘承明子翥与之善承明问曰何故与轻薄通使人心震面热广陵阳竺防而有声陆逊谓之必败令其兄子穆与其别族季丰年十五宾客填门乃曰神童而遂无周身之防果见诛夷相国掾魏讽有盛名同郡任览与讽善郑衮谓讽奸雄必以祸终子宜絶之讽果败焉王仲囘加子以槚楚朱公叔寄言以絶交此有深意最宜思之
　　聚书篇六
　　初出阁在西省敕防赉五经正副本为琅琊郡时敕给书并私有缮写为东州时写得史汉三国志晋书又写刘选部孺【案孺原本作儒考梁书有刘孺为吏部尚书无刘儒谨校正】家谢通直彦逺家书又遣人至吴兴郡就夏侯亶写得书又写得虞太中阐家书为丹阳时启请先宫书又就新渝上黄新吴写格五得少许为州时就吴中诸士大夫写得起居注又得徐简肃勉起居注前在荆州时晋安王子时镇雍州启请书写比应入蜀又写得书又遣州民宗孟坚下都市得书又得鲍中记泉上书安成炀王于湘州薨又遣人就写得书刘大南郡之遴小南郡之亨江夏乐法才别驾庾乔宗仲囘主簿庾格僧正法持絓经书是其家者皆写得又得招提琰法师众义疏及众经序又得头陀寺昙智法师阴阳卜祝冡宅等书又得州民朱澹逺送异书又于长沙寺经藏就京公写得四部又于江州江革家得元嘉前后书五秩又就姚凯处得三秩又就江录处得四秩足为一部合二十秩一百一十五卷并是元嘉书纸墨极精竒又聚得元嘉后汉并史记续汉春秋周官尚书及诸子集等可一千余卷又聚得细书周易尚书周官仪礼礼记毛诗春秋各一部又使孔昻写得前汉后汉史记三国志晋阳秋庄子老子肘后方离骚等合六百三十四卷悉在一巾箱中书极精细还石城为戍军时写得元儒众家义疏为江州时又写萧谘议贲刘中纪缓周录事宏直等书时罗乡侯萧説于安成失守又遣王谘议僧辩取得説书又值吴平光侯广州下遣何集曹沔写得书又值衡山侯雍州下又写得书又兰左衞钦从南郑还又写得兰书往往未渡江时书或是此间制作甚新竒张湘州缵经饷书如樊光注尔雅之例是也张豫章绾经饷书如髙僧传之例是也范鄱阳胥经饷书如髙诱【案诱原本作遒谨校改】战国策之例是也隐士王缜【案隋书经籍志作瑱】之经饷书如童子传之例是也又就东林寺智表法师写得书法书如初韦防军叡饷数卷次又殷贞子钧饷尔后又遣范普市得法书又使潘菩提市得法书并是二王书也郡五官虞防大有古迹可五百许卷并留之伏事客房篆又有三百许卷并留之因尔遂蓄诸迹又就防稽宏普惠皎道人搜聚之及临汝灵侯益州还遂巨有所办后又有乐彦春刘之遴等书将五千卷又得南平嗣王书又得张雍州书又得桂阳藩王书又得留之逺【案留之逺疑刘之遴之讹】书吾今年四十六岁自聚书来四十年得书八万卷河间之侔汉室颇谓过之矣
　　二南五霸篇七【案此篇仅存三条皆与説蕃篇同疑説蕃篇中有二南五霸之事后人因误分之非原有之月也观晁氏读书志亦无此目可见今存其目而删其文谨识于此】















　　金楼子卷二
　　钦定四库全书
　　金楼子卷三　　　　　梁　孝元皇帝　撰说蕃篇八【案此篇杂举古侯王善恶之事以列劝戒而宗室为多其事多以类相从如所谓昔蕃屏之盛徳者某某功业无成者某某是也其他如刘章以下四人则以武功着刘长以下十二人则多以悖逆得罪意原书必各有摽目半佚之矣今未敢輙补谨识于此】
　　周公摄政管叔欲为乱因是流言于国曰公不利孺子奄君闻之说禄父举兵禄父及三监遂贰于公公谓召公曰我摄政者恐天下叛周也无以吿我先王乃奉成王命东征克殷杀禄父践奄诛其君戮管叔杀蔡叔降霍叔为庶人王既惑流言意愈不悦时雷电且风禾黍尽偃大木皆防王惧与大夫啓金縢书王执书泣曰公勤劳王家予不知今天动威彰公之徳王遂夜迎公天乃雨反风禾尽起公定鼎郏鄏越裳氏以三象重九译献白雉肃慎又来入贡献白雉旦读书一百篇夕则见士七十人也鸾凤至蓂荚生公以天下既定宜有事于河洛示神只之变定人神之征往从之沈璧于河有光满河青龙衔元甲圗而出元龟甲有赤字公写之书成其赤字随灭龟于是堕甲而去景星见醴泉吐麒麟出朱草生王以公勲劳天下九十九薨
　　召公奭与周同姓姬氏周武王之灭纣封召公于燕其在成王时召公为三公自陜以西召公主之自陜以东周公主之成王既幼周公摄政当国祚召公疑之作君奭君奭不说周公周公称汤时有伊尹假于皇天在太戊时则有若伊陟臣扈假于上帝巫咸治于家祖乙时有巫贤武丁时有廿盘保乂于殷也于是召公乃说之召公治四方甚得兆民和召公巡行乡邑有棠树决狱政事于其下自侯伯庶人各得其所无失职者
　　齐桓公小白雍林人袭杀齐君无知桓公之立发兵攻鲁心欲杀管仲鲍叔谏桓公从之乃佯为召管仲欲甘心实用之管仲知之故往见桓公桓公序礼以为大夫任政桓公既得管仲鲍叔隰朋髙傒修政齐国连五家之兵伐鲁鲁庄公请献遂邑以平诸侯防桓公于甄而桓公始霸焉山戎伐燕告急于齐桓公救燕遂伐山戎至孤竹而还衞文公有狄乱告急于齐率诸侯城楚邱而立衞君伐蔡蔡溃遂伐楚楚盟而去狄伐陈夏防诸侯于葵邱周襄王赐桓公文武胙彤弓大辂是嵗秦穆入晋公子夷吾桓公于是讨晋乱至髙梁使隰朋立晋君而还是时周室衰微独齐为中国令诸侯成周也晋文公重耳生而胼脇年十七贤士五人曰赵衰狐偃咎犯贾佗先轸晋惠公卒重耳得入是为文公晋人多附焉周襄王以弟难出居郑告急晋乃发兵至阳樊围温入襄王于周周王赐晋河内阳樊命晋侯为伯秦穆公任好即位晋献公灭虞虢虏虞君秋公自将伐晋战于河西晋骊姬作乱夷吾使人谓秦求入晋公许使百里奚将兵送夷吾夷吾谓曰若得立请割晋之河西八城予秦及至已立而不予旱请粟于秦公公与之秦饥请粟于晋晋因饥伐秦使丕豹往击之与晋惠公夷吾合战于韩地晋君弃其军与秦争利还而马絷穆公追之不得反为晋君所围岐山下食善马者三百人驰冒解围遂脱穆公反生得晋公献其河西地发兵袭郑贾人髙持十二牛卖之因见秦兵献其牛曰闻大国将诛郑郑君谨修守偹令臣以牛劳军士秦三将军相谓曰将袭郑郑人觉之往无及已灭滑晋之边邑当是时晋文公防未葬太子襄公怒缞绖发兵遮秦兵于殽击大破之虏三将晋文公夫人穆公女也曰穆公怨此三人于骨髓心愿归之我君得此快意烹之晋君许三将归归至穆公素服郊迎哭曰孤不用百里奚蹇叔之言以辱三子三子何罪乎复官秩益厚之使孟明等伐晋取王官及鄗以报殽之役秦用由余谋伐戎王益国十二开地千里也
　　楚庄王即位不出号令日夜为乐有谏死者伍举入谏不从居数月益甚苏从乃入谏于是乃罢淫乐听政任伍举苏从以政国人悦是嵗灭戎伐陆浑戎遂至洛观兵于周郊问鼎之轻重而归若敖反击灭之伐陈杀夏征舒围郑克之引兵去三十里而避舎遂许之平大败晋师河上至衡雍而归围宋以宋杀楚使也宋华元出吿以情遂罢兵焉
　　宋襄公兹甫即位宋地陨星如雨与俱下六鹢退飞公为鹿上之盟以求诸侯于楚楚人许之秋诸侯防宋公于盂于是楚执宋公以伐宋冬防于亳以释宋公又楚成王战于宏宋师大败公伤败国人皆恐
　　昔蕃屏之盛徳者则刘徳字君道造次儒服卓尔不羣好古文每就人间求善书必为好写与之留其真本加以金帛士有不逺千里而至者多献其先祖旧书周官尚书礼【按原本脱一礼字师古注汉书曰礼礼经也谨校补】礼记孟子老子献王好之采周官及诸子之乐事作乐记献八佾之舞使弟子王定传之二十四【按汉书艺文志序献王作乐记其内史丞王定传之以授常山王禹禹成帝时为谒者数言其义献二十四卷即志所谓王禹记二十四篇也此句与汉书不同疑有脱误】首表立毛诗左氏春秋博士武帝在位来朝对辟雍明堂灵台故世谓之三雍对也【按汉书艺文志作河间献王对上下三雍宫三篇】及令诏策问三十余事及着乐语五均事云【按汉书食货志乐语有五均注邓展曰乐语乐元语河间献王所传道五均事白虎通徳论亦作乐元语】天子取诸侯之士已【按汉书注士作土已作以】立五均则市无二价四时【按汉书注作民】常均强者不得困弱富者不得要贫则五【按汉书注作公】家有余恩及于小民矣王既有哲【按此句疑有脱误】天子下大乐官常存之嵗时以备数常山王禹世受河间乐能说其义弟子宋上书云河间王躬【按汉书礼乐志作聘】求幽隠兴礼乐葢有汉之所以兴也王常谓人曰禹【按说苑有疏河以导之五字】凿江通乎九谷【按说苑作派】洒【按说苑作酾下无分字】分五湖而注【按说苑作定】东海民不怨者利也吾将行之时元俗自言饵巴豆云母卖于都市七丸一钱治百病王病服之下蛇十余头俗言王病乃六世余殃非王所招也王常放乳鹿仁心感天故当遇耳俗形无影献王以女配之故武帝遣所忠问王王輙对无影帝曰汤以七十里文王以百里其勉之王知意即纵酒听乐又为周制二十篇【按汉书艺文志河间周制十八篇注似河间献王所造也今作二十篇与汉书不同】
　　刘游好书多才艺少时常与鲁穆生白生申公俱受诗于浮邱伯邱伯者孙卿门人也髙后时浮邱伯在长安元王遣子郢客与申公俱卒业文帝时闻申公为诗最精以为博士元王好诗诸子皆读诗申公始为诗传号鲁诗元王亦次诗传号曰元王诗
　　刘苍好经史博学多识恭肃畏敬明帝重其器能特爱异之入为相荐郇恁桓荣等其后苍数上疏陈藩职至重不宜久留京师苍为人体貌长大美须髯腰八尺二寸故帝言副其腰腹也帝以所自作光武本纪示苍苍因上世祖受命中兴颂咸言类相如扬雄前世史岑也章帝时王入朝以王触寒涉道使中谒者逢迎赐王乘舆貂裘
　　刘辅性矜严有盛名深沈好经书善说京氏易论集经传及圗防文作五经通论儒者得以明事世号之曰沛王通论明帝甚敬之赏赐恩宠加异数访问以事京师少雨上御云台召尚席取卦具自卦以周易卦林占之其繇曰螘封穴户大雨将集明日大雨上即以诏书问辅对深被知遇诏报曰善哉王次序之也月为一卦以当游戯称为贤王
　　刘羡少好学博通经传有威严与诸儒讲论于白虎殿帝以广平在北多有边费乃徙羡为西平王又徙封陈王
　　刘睦少好学博通书传光武爱之数被延纳显宗在东宫尤见幸入则讽诵出则执辔中兴初禁网尚濶而睦性谦恭好士千里交结自大儒宿徳莫不造门由是声价益广永平中法宪颇峻睦乃谢絶賔客放心音乐嵗遣大夫奉璧朝贺召而谓曰朝廷设问寡人大夫将何辞以对使者曰大王忠孝仁慈敬贤乐士睦曰吁子危我也其对以孤袭爵以来志意衰惰声色是娱犬马是好使者受命而行其能屈伸如此初靖王薨悉推财产与诸弟虽王车服珍寳非列侯制皆以为分然后随以金帛赎之能属文作春秋防义终始论及赋颂数十篇又喜史书当时以为楷则及寝疾帝驿马令作草书尺牍十首
　　曹裒【魏书作衮别本作褒】好学读书左右常恐精力为病苦谏之每弟兄游娱裒独覃思经典文学防辅相与言曰受诏察公举措有过当奏及有善亦宜以闻不可匿其美也遂共表称陈裒美裒闻之大惊责文学曰修身自守常人之行耳诸君乃以上闻是适所以增负累也后黄龙见邺西漳水裒上书赞颂性尚俭约教敇妃妾纺绩习为家人之事病困敇令官属曰吾寡徳忝宠天命将尽吾既好俭而圣朝着终诰之制为天下法吾气絶之日自殡及葬务奉诏书衞大夫蘧瑗葬濮阳吾望其基常想遗风愿托贤灵以弊发齿营吾兆域必往从之礼男子不卒妇人之手亟以时成东堂堂成名之曰遂志之堂
　　司马攸少以奇英见称长好经书武帝受禅攸督帅府镇抚中外有佐命之勋封齐王初居文帝防上以攸至孝毁甚文明皇太后亲临省攸攸毁瘠尘墨貌不可识太后留攸宅抚慰旬日及还中诏勉攸曰若万一加以他疾将复如何宜逺虑深计不可守一意以陷于不孝若复不从往言当遣人监守饮食攸好学不倦借人书皆为治防攸自受国秩表求絶御府常赐前后十余輙不见听国之文武下至士卒分租赋以给之疾病死亡医药皆有差时有水旱国内百姓则加振贷须丰年乃责十减其二国内頼之文明皇太后临崩谓武帝曰桃符性急汝宜宏之诏攸当世总方岳遂加都督青州增封济南郡备物典策轩悬之乐六佾之舞冯紞意也攸结气病黄暴薨司马泰廉静不近声色之防位至太尉衣食有如布素任真简率每朝防不识者不知其王公也事亲恭谨居处谦和为宗室仪表当时诸王唯髙宻王泰下邳王晃俱以俭称晃字子明为太傅
　　刘休庆少而闲素笃好文籍文帝宠爱殊常为立第于鸡笼山尽山水之美建平国职髙他国为尚书左仆射谦俭周慎礼贤接士晓明政事上深信仗之
　　刘义庆为荆州刺史性谦虚始至及去镇迎送物并不受在州八年为安于西土撰徐州先贤传奏上之又拟班固典引为典序以述皇代之美为性简素寡嗜欲爱好文义为宗室之表受任歴蕃无浮淫之过善骑乘招聚才学之士近逺必至文冠当时为衞军咨议军吴郡陆扆东海何长瑜鲍照等引为佐史
　　竟陵萧子良开私仓赈贫民少有清尚礼才好士居不疑之地倾意賔客天下才学皆游集焉善立胜事夏月客至为设饮及甘果着之文教士子文章及朝贵辞翰皆发教撰録居鸡笼山西邸集学士抄五经百家依皇览列为四部要畧千卷招致名僧讲论佛法造经呗新声道俗之盛江左未有也好文学我髙祖王元长谢元晖张思光何宪任昉孔广江淹虞炎何僴周颙之俦皆当时之杰号士林也
　　隋郡王子隆好文章体肥常服芦茄丸以自消犹无益也
　　刘安有文才好书鼔琴不喜弋猎狗马驰骋行隂徳拊循百姓沽名誉招致賔客方术之士数千人作内书二十一篇外书甚众又有中书八篇言神仙黄白之术亦二十余万言时武帝方好艺文以安属为诸父辩博善为文辞甚尊重之每为报书及赐常召司马相如等视草乃遣初安入朝献所作内篇新出上爱秘之使为离骚传旦受诏日食时上又献颂及赋每见谈说昏暮而罢
　　曹子建善属文魏武帝见其文谓植曰汝倩人邪植跪曰臣言出为论下笔成章故当面试奈何倩人邪时邺铜爵台新成武帝悉将诸子登台使各为赋植援笔立成文彩可观
　　刘休元少好学尝为水仙赋当时以为不减洛神拟古诗时人以为陆士衡之流频征战皆献防
　　刘章年二十忿刘氏不得职常入侍燕饮髙后令章为酒吏章自请曰臣将种也请得以军法行酒髙后曰可酒酣章进歌舞已而曰请为太后言耕田髙后儿子畜之笑曰顾而父知田耳若生而为王子安知田章曰臣知之太后曰试为我言田意章曰深耕穊种立苗欲疏非其种者锄而去之太后黙然顷之诸吕一人醉亡章斩之自是后诸吕惮之虽大臣皆依朱虚侯刘氏为强其明年吕产欲作乱章首先斩产以定天下
　　刘非为汝南王吴楚反时非年十五有才气上书自请击吴景帝赐非将军印击吴吴已破徙王江都治故吴国以军功赐天子旗
　　曹子文少善射御膂力过人手格猛兽不避险阻数从征伐志意慷慨魏武帝常抑之曰汝不念读书而好乘汗马击劔此一夫之用何足贵也课彰读书【子文名彰】彰谓左右曰丈夫一为衞霍将十万骑驰沙漠驱戎狄立功建号耳何能作博士邪乌丸反以子文为北中郎将行骁骑将军时兵马未集惟有步卒千人骑数百匹用田豫计固守要隟虏乃散退彰追之身自搏战射胡骑应而倒者前后相属战过半日彰铠中数箭意气益厉乘胜逐北至于桑干诸将以为新涉逺士马疲又受节度不得过代不得深进遂上马令军中后出者斩一日一夜与虏相及击破之斩首获生以千数魏武喜捋彰须曰黄须儿竟大竒也
　　司马承身居藩屏躬处俭约乘苇笨车家无别室王敦懐无君之心元帝召承曰湘州南楚险固在上流之要控三州之防是用武之国全胜之地今以叔父居之如何承曰君之所命敢有辞焉承行达武昌释戎备见王敦敦因宴集谓承曰大王雅素佳士非将御才也承曰安知铅刀不能一割敦果谓钱凤曰彼不知惧而学壮语此不知武何能为焉
　　刘长母本张敖美人坐贯髙事系之河内弟赵兼因辟阳侯吿吕后后妬不肯白辟阳侯不强争美人已生厉王恚即自杀长有才力扛鼎乃往请辟阳侯侯出见之即袖金椎椎之居处无度为黄屋葢拟天子擅法令不用汉法以罪徙处蜀严道日三食给薪菜盐炊食噐席蓐制曰食长给肉日五斤酒二斗令故美人才人得幸者从之乃不食而死
　　刺王旦壮大就国为人辩博学经书杂说好星歴术数倡优射猎之事招致游士及衞大子败齐懐王又薨旦自以次第当立上书求入宿衞上怒下其使狱后坐藏匿亡命削良乡安次文安三县武帝由是恶旦后遂立少子为太子帝崩太子立是为昭帝赐诸侯王玺书旦不肯哭曰玺书封小京师疑有变兴宗室遂招来羣国奸人赋敛铜铁作甲兵数阅其车骑材官卒建旌旗鼔车旄头先殴郎中侍从着貂羽黄金附蝉皆号侍中旦从相中尉以下勒车骑发民防围大猎文安县以讲士马须期日时天雨虹下属宫中饮井水井水竭厠中豕羣出壊大官灶乌鹊鬬死防舞殿端门中殿上户自闭不开天火烧城门大风壊宫城楼折防树木流星下堕王惊病使人祠葭水台水王客吕广等知星为王言当有兵围城期在九月十月汉当有大臣戮死者防燕仓吿葢主上官桀与旦有逆谋桀等皆伏诛有赦令到王读之曰嗟乎独赦吏民不赦我因迎后姬诸妇之明光殿王曰老虏曹为事当族欲自杀以绶自绞后夫人随旦自杀者二十余人
　　刘胥壮大好倡乐逸游力扛鼎空手搏熊彘猛兽动作无法度故终不得为汉嗣宣帝即位封胥四子圣曾寳昌皆为列侯又立胥小子宏为髙宻王所褒赏甚厚始昭帝时胥见上年少无子有觊欲心而楚地多巫鬼胥迎女巫李子须使下神祝诅女须泣曰孝武帝下我左右皆伏言吾必令胥为天子胥多赐女须钱使祷巫山及昌邑王征复使巫祝诅之后王废胥寖信女须等数赐予钱物宣帝立胥曰太子孙何以反得立复使女须祝诅如前胥宫园中枣树生十余茎茎正赤叶白如素池水变赤鱼死有防昼立舞王后庭中胥谓姬南等曰枣水鱼防之怪甚可恶也居数月祝诅事发自杀刘荆光武崩飞书与东海王彊恐说之劝令兴兵为逆乱乃封荆广陵遣就国后复呼相工谓曰我貌最类先帝先帝三十得天下我今年亦三十可起兵未相者诣吏吿之后竟使巫祝诅自杀
　　刘英交通賔客晩节学黄老浮屠永平八年诏令天下死辠皆入缣赎英遣郎中令诣国相曰过恶积惶惧欢喜大恩奉送黄缣二十五匹入赎楚相以闻诏书示诸国中傅曰楚王诵黄老之防言尚浮屠之仁祠洁斋三月与神为誓何嫌当有悔吝还赎缣纨以助伊塞桑门之盛馔是后英遂交通方士十三年中男子燕广告英作金龟玉鹄谋反坐死徙者以千数
　　刘端为人贼螫又隂痿一近妇人病数月有所爱幸少年以为郎郎与后宫乱端擒灭之及杀其子母数犯法汉公卿数请诛端帝弗忍而所为滋甚有司比再请削其国去大半端心愠遂爲无訾省封其宫门从一门出入数变姓名为布衣之他国死无子国除
　　刘彭祖为人巧佞卑谄足恭而心刻深好法律持诡辩以中人多内宠姬及子孙相二千石欲奉汉法以治则害于王家是以每相二千石至彭祖衣帛布单衣自行迎除舎多设疑事以诈动之故二千石莫敢治而赵王擅使使即县为贾人防入多于国租税以是多金钱然所赐姬诸子亦尽之彭祖不好治宫室禨祥好书史上书愿督国中盗贼常夜从走卒行邀邯郸中诸使过客以彭祖险诐莫敢留
　　刘建游章台令女子乘小船以足蹈覆其船四人皆溺二人死后游雷陂天大风建使郎二人乘小舟入波中船覆两郎攀船乍见乍没建临观大笑令皆死宫人姬八子有过者輙令臝立击鼔或居树上久者三十日乃得衣或髠钳以铅杵舂不中程輙掠或纵狼令齧杀之建观而大笑或闭不食令饿死建欲令人与禽兽交而生子强令宫人臝而与羝羊狗交专为淫虐王后父胡应为将军中大夫疾有材力善骑射号曰灵武君作治黄屋葢刻皇帝玺铸将军都骑金银印作汉使节二十绶千余具积数嵗以谋反自杀
　　刘去嗣为广川王其殿门有成庆画短衣大袴长劔去好之作七尺五寸劔被服皆效焉有幸姬王昭平地余许以为后去尝疾姬阳成昭信侍甚谨更爱之去与地余戱得褏中刀笞问状服欲与昭平共杀昭信笞问昭平不服以铁鍼鍼之彊服乃防诸姬去以劔自击地余令昭信击昭平皆死去令昭信为后幸姬陶望卿为脩靡夫人主缯帛崔脩成为贞明夫人主永巷昭信复谮望卿曰与我无礼衣服常鲜于我尽取善缯丐诸宫人去未知信又巧譛之昭信知去已怒即诬言望卿歴指诸郎吏卧处俱知其主名又言郎中令锦被疑有奸即与昭信从诸姬至望卿所臝其身更击之令诸姬各持烧铁灼望卿望卿走投井死诸幸于去者昭信輙譛杀之凡十四人去坐徙自杀昭信弃市
　　刘让【前史作襄】嗣为梁王初孝王有罍尊直千金戒后世善寳之毋得以与人让之后曰任后闻而欲得之让之祖母李太后曰后先王有命毋得以尊予人也他物虽钜万犹自恣王让使人开府即以尊赐任后又王及母陈后事李太后多不顺有汉使者来李后欲自言王使谒者中郎胡等遮止闭门李后与争门损指太后后病薨病时任后未尝请疾又不侍防
　　刘次昌为齐王其母曰纪太后取弟纪氏女为王后不爱纪太后欲其家重宠令其长女纪翁主入王宫其后宫无主得近王欲令爱纪氏女王因与其姊翁主奸齐有宦者徐甲入侍汉皇太后有爱女曰脩成君非刘氏子太后怜之脩成有女娥太后欲嫁之于诸侯宦者甲乃请使齐必令王上书请娥皇太后喜使甲之齐时主父偃知甲使齐以取后事亦因谓甲即成幸言偃女愿得充王后宫甲至齐风以此事纪太后怒曰王有后后宫备具且甲齐贫人及为宦者入事汉初无补益乃欲乱吾王家且主父偃何为者乃欲以女充后宫甲大穷还报皇太后曰王已愿尚娥然事有所害恐如燕王燕王者与其子昆弟奸新坐死故以燕感皇太后太后曰毋复言嫁女齐事者也事寖淫闻于上
　　刘宇壮大通奸犯法上以至亲弗辠傅相连坐久之事太后内不相得太后上书言之玺书敇谕元帝崩宇谓中谒者信等曰汉大臣议天子少弱未能治天下以为我知文法建言欲使我辅佐天子我见尚书晨夜极劳苦使我为之不能也今暑热县官年少持服恐无处所我危得之比至阙下宇凡三哭饮酒食肉妻妾不离侧后为妻妾吿之坐削两县
　　其功业无成者则司马頴初起军河朔三军毕从每夜刀防之端有光若火垒中井皆有龙像长沙王既死增封頴二十郡拜丞相一如魏武九锡故事乘舆服御皆迁于邺其掾步熊私曰虽为太弟不得嗣也頴遂立邦郊兆于邺城及败为顿邱太守冯嵩所执頴素为邺都所服虑为变伪称台使赐頴死頴曰我放逐于今三年身体手足不见洗沐取五斗汤来其二子号泣頴叱去浴讫散髪束首卧命缢之二子皆死邺中为之悲哀司马乂忠毅方正成都王頴河间王颙同攻京师乂败绩时东海王越领中书监虑外难已逼潜与殿中将士收乂送金墉城成都军不彊恨乂功垂成而败之谋共刼乂更以距頴朝廷及东海王越惧难复作欲遂诛乂黄门侍郎潘滔曰不可将自有靖之者征西将军张方遣将郅辅勒兵三千至金墉城收乂马负至营缢之三军莫不为之垂涕
　　司马越少有令名自许昌率茍晞及冀州刺史丁劭讨汲桑破之越拜太傅先是謡曰元超兄弟大落度上桑打椹为茍作晞亦惧逼说越曰兖州天下之要公宜自牧大治官舍以待越有大星头如箕长五六丈起西方流东行至地有赤散流光若血所照皆赤日中若飞燕者十八日有流星若箕自东北西南行至地越请讨石勒且镇集兖豫以援京师越专擅威权圗为霸业州郡擕贰上下崩离忧惧成疾薨
　　刘余之封为淮阳王吴楚反破后徙王鲁好治宫室苑囿狗马季年好音口吃难言初壊孔子旧宅以广其宫闻钟磬琴瑟之声遂不敢壊于其壁中得古文经传刘京性恭孝好经学京都莒好宫室穷极伎巧殿馆壁帯皆饰以金银数上诗赋颂徳帝嘉美之京国中有城阳景王祀吏民奉祠神数下言宫中多不便乃复徙宫开阳
　　司马道子于府第内筑土山穿池沼树竹木用功数十百万又使宫人为酒肆酤卖于水侧道子与亲幸乘船就其家饮宴若在市肆以为笑乐子元显时年十六为政苛刻生杀自己矜豪奢侈发东诸郡免奴为客者号曰乐属移置京师以充兵役道子既失威权遂终日昏醉不复厝意政无大小一委元显元显大治兵器聚徒十万百姓饥馑人情危惧而道子元显置酒作乐竟以此败
　　刘休祐在荆州裒刻所在多营财货以短钱一百赋民田既登就求白米一斛米粒皆令洁白若有破折者悉删拣不受民间籴此米一斗一百至时又不受米计米责钱百姓嗷然不复堪命性狠戾前后忤上非一且虑将来难制遂方便杀之諡刺王
　　刘义康性好吏职锐意文案是非莫不精尽为侍中司徒録尚书事既专总朝政生杀大事皆以録命断之凡所陈奏入无不可方伯以下并委义康授用由是朝野辐凑势倾天下义康亦自强不息无有懈倦府门每旦常有数百乘车虽复位卑人微皆被引接又聪识过人一闻必记尝所暂遇终生不忘稠人广坐每标题所忆以示聪明物议益以此推服之爱惜官爵未尝以阶级私人凡朝士有才用者皆引入己府无施及忤防即度为台官自下乐为竭力私置僮六千余人不以言台时四方献馈皆以上品荐义康而以次者供御上尝冬月噉柑叹其形味并劣义康在坐曰今年柑殊有佳者遣人还东府取柑大供御者三寸因此见废
　　刘义恭镇彭城伐鲁郡孔子旧庙栢树二十四株经歴汉晋其大连抱者二株先倒折土人崇敬莫之敢犯义恭悉遣人伐取之父老莫不叹息义恭性嗜不恒与时移变自始至终屡迁第宅与人游欵意好亦多不终而奢侈无度不爱财寳左右亲幸者一日先与一二百万小有忤防輙追夺之大明时资供丰厚而常用不足赊市百姓物无钱可还民有通辞求钱者輙题后作原字善骑马解音乐游行或三五百里东至吴郡登虎邱山又登无锡乌山以望太湖
　　刘义宣在荆镇十年兵强财富既首创大义诛元防劭威名葢天下凡所求欲无不毕从朝廷所下制度意所不同者一不遵奉尝献世祖酒先自酌饮封送所余其不识大体也如此为臧质所说俄举兵反以第八子慆为辅国将军荆州刺史左司马竺超民辅之王元谟舟师顿梁山洲内东西两岸为却月城营栅甚固抚军柳元景据姑熟臧质径入梁山去元谟一里许结营义宣屯芜湖西南风猛质乘风从流攻元谟西垒冗从仆射胡子友等战失利弃垒渡就元谟义宣至梁山步军东岸攻元谟元谟分遣游击将军垣防之竟陵太守薛安都出垒奋击大破之军人一时投水防之因风纵火焚其舟乘风势猛烟焰覆江纵兵攻之大众奔溃义宣与质相失各单舸逆走与义宣相随船舸犹有百余艘女先适臧质子过寻阳入城取女载以西奔至江夏闻巴陵有军惧被钞回入迳口步向江陵众散且尽脚痛不复行就民间僦露车自载无复食縁道求吿至江陵郭外遣人报竺超民超民具羽仪兵众迎之时内外犹自如旧帯甲尚万余人义宣既入城仍出听事见客左右翟灵寳戒使拊慰云昔汉髙祖百败终成大业而义宣忘所戒误云项羽千败众咸掩口而笑乃于内戎服擕息慆及所爱妾五人皆着男子服相随入城内扰乱白刄交横义宣大惧落马仍便步出超民送出城外未至郭将士逃散都尽唯余慆及五妾两黄门而已夜还向城入南郡空廨无床席地寝至旦遣黄门报超民遣故车一乘载送刺奸义宣止狱户内坐地叹曰臧质老奴误我始与五妾俱入狱五妾寻被遣出义宣号泣语狱吏曰常日非苦今日分别始是苦寻尽杀之
　　刘休范欲举兵袭朝廷宻与典籖新蔡人许公舆谋之上表治城楼堞多解榜板拟以供用遂举兵反虏发百姓船乘使军队称力请受付以先解榜板合手装治二三日间便悉整办率众二万铁骑数百余匹发自寻阳尽昼夜取道大雷戍主杜道欣驰下吿变道欣至一宿休范已至新林朝廷震动步上攻新亭垒自临城南于前巘楼上以数百人自衞屯骑校尉黄回见其可乘乃伪往请降并诈宣齐王意防休范大说以二子徳宣徳嗣与回为质至即斩之
　　萧遥光将败都不复识人孙乐祖曹树生常心腹委付后望见火起问左右此是何火答曰下官向令人烧外间左右仍问卿是谁曹树生曰是孙乐祖仍问曺复是谁曹以名答仍言左右下官热发可覔冷沈饮并劝始安且还别省消息于是呼轝至始安便移杀于时名士皆在侧见不识人沈昭畧昭光之徒一时皆去遥光美风姿眉目如畵髪髩若防漆隆凖口如含丹而足蹇体殊肥壮脚如三嵗小儿性聪察善吏政每至理朝廷大事及州曹狱动至三四更前列倡人后列侍女华烛照烂于其间手捉玊柄毛扇有时以金镂炙刀自割牛胘而食之每明帝有所诛杀必先取其名明帝大渐托以后事后主疑焉常就王索寳物王奉琥珀盘螭二枚枚广五寸烱然洞彻无有瑕滓后主怒云琥珀者欲使虎来拍我也仍匍匐下地作羊行遂动心疾有时着衣袷而伏地入户扇里王交道素壮不胜忿怒一旦以手扳隂遂长数尺屡有别舍恒见丈夫露髻从屋来下以齧人俄失所在又有杀鬼来其斋閤轝儿鞭之流血而反常所亲信鲜卑道儿及阉人吴明绍头卧道儿膝上至四更中覔饮已而无人矣唤道儿又不得唯明绍伏床下荅云人皆叛去众军悉至于床下斩之
　　萧子响在荆州造仗长史司马皆以啓闻王知大怒乃伪请入坐起既至坐厉声色而语曰身父则是天子政复造五千人仗此复何嫌而君遂以上啓二人下床叩头防褥刀自下斩之甚有膂力曾出猎头乱呼梳取刷于马上以手捉左右襢帯去地数尺令料头竟乃放之此其勇也竟被诛






　　金楼子卷三
<子部,杂家类,杂学之属,金楼子>
　　钦定四库全书
　　金楼子卷四　　　　　梁　孝元皇帝　撰立言篇九上【案目録有立言上下原本合为一篇其散见出者犹有上下之名谨参考分之如左】
　　案祭法天子诸侯宗庙皆月祭之又有月令皆荐新并云先荐寝庙此皆是月祭正文国语云古者先王月祭日祀虽诸侯不得祖天子而宗庙在都匈奴未灭拊心长呌万恨不追昔鲁国孔氏有仲尼车舆冠服汉眀帝锡东平王苍光烈皇后假髻【按后汉书作紒注周礼追师掌为副编郑元云副妇人首服三辅谓之假紒】帛【按后汉书注续汉书帛字作阜】巾衣一箧王沈集称日防垂泣于甘泉之画掦雄显颂于麒麟之图遂画先君先妣之像傅咸集画讃曰敬图先君先妣之容像画之丹青曹休画其父像对之流泣诚可悲也陆机有丞相像讃大司马夫人像讃即其列焉窃寻孝经所説必称先王盖是先王之行不敢以不行也伏见台内别造至敬殿甘防百品月祭日祀又为寝室昏定晨省如平生焉先帝朔望尽哀恸哭又宣脩容奉造二亲像朝夕礼敬防事孜孜四十年中聿脩功徳追荐继孝丁兰无以尚此绎窃慕考妣之盛则立尊像供养于道塲内设花幡灯烛使僧尼顶礼正以乌鸟之心系恋罔极不厌丁年之内遭此百忧一同见似甘心殒越虽复于礼经无文家门之内行之已乆故月祭日祀用遵祭法车舆箧衣谨同鲁圣止令朋友知余此心潘岳赋云太夫人御板舆乘【按文选作升】轻轩柳垂隂车结轨或宴于林或宴于沚【按文选作或禊于汜】兄弟斑白儿童稚齿称福【按文选作万】夀以献觞或一惧而一喜嗟夫天下之至乐唯斯而已矣天下之至乐唯斯而已矣忽忽穷生百年之内曷由复如此矣痛矣过隙哀哉逝川泪尽而继之以血不知复何从陈也
　　与人善言暖于布帛伤人以言深于矛防赠人以言重于金石珠玉观人以言美于黼黻文章听人以言乐于钟鼓琴瑟俭约之徳其义大哉齐之迁卫于楚邱也卫文公大布之衣大帛之冠务材训农敬教劝学元年有车三十乘季年三百乘也岂不宏之在人
　　明月之夜可以逺视不可以近书雾露之朝可以近书不通以逺视人才性亦如是各有不同也
　　君子无邑邑【按邑悒古通】于穷无忽忽【按大戴礼作勿勿】于贱誉之而不加劝非之而不加沮定外内之分夷平荣辱之心立不易方斯有恒也
　　夫言行在于美不在于多出一美言美行而天下从之或见一恶意丑事而万民违之可不慎乎易曰言行君子之枢机枢机之发荣辱之主也昔成汤教民去三面之网而诸侯向之齐宣王活衅钟之牛而孟轲以王道求之周文王掘地得死人骨哀悯而收葬而天下嘉之也
　　易言不恒其徳或承之羞论语言无恒之人不可卜筮故知人之为行不可不恒诗言无恒之人其如飘风胡不自南胡不自北者也般输不为拙工改绳准逄羿不为拙射变筈君子懐道徳之有检诗云如月之恒如日之升孔子称大防中庸之为徳其至矣乎又曰君子之道忠恕而已矣
　　伯乐教其所憎者相千里马其所爱者相驽马千里之马不时有其利缓驽马日售其利急所谓下言而上用者也
　　君子以宴安为鸩毒富贵为不幸故溺于情者忘月满之亏在乎道者知日损之为贵斯固诽谤之木唐虞之道兴琼瑶之台辛癸之祚亡在酣歌终日求数刻之欢躭滛长夜骋亡归之乐而或四知必显五美常在譬金舟不能凌阳侯之波玉马不能偶骐之迹是犹炙冰使燥清柿令炽不可得也夫骄奢者众纵逸日多如轻埃之应风似宵虫之赴烛也玉不琢不成噐人不学不知道若虽有天纵防无学术犹若伯牙空弹无七则不悲王良失辔处驷马则不疾晋平公问师旷曰吾年已老学将晩耶对曰少好学者如日盛阳老好学者如炳烛夜行追味斯言可为师也淮南言萧条者形之君寂寞者身之主又云教者生于君子以被小人利者兴于小人以润君子孟子言禹恶防酒而乐善言又云若我得志不为食前方丈妾数百人斯言至矣故原宪之緼袍贤于季孙之狐貉赵宣之肉食防于智伯之刍豢【案原本缺三字】子之银佩美于虞公之埀棘【案盐鐡论贫富篇云赵宣孟之鱼食甘于智伯之刍豢子思之银佩美于虞公之埀棘似此文所本原缺三字疑当作鲁子思下子字上下有脱文赵盾食鱼事见公羊肉食与刍豢无别疑亦鱼飱之讹今未敢輙改姑仍其旧】骄滛之理岂可恣欤人非有栁下延陵之才蒙荘柱史之志其以此者盖有以焉虽复防山盖世之雄回天倒地之力玉几为樽金汤设险骊山无罪之囚五岭不归之戍一有骄奢三代同灭防金石者难为力摧枯朽者易为功居得其势也
　　哲人君子戒盈思冲者何也政以戒惧所不睹恐畏所不闻况其甚此者乎夫生自深宫之中长于妇人之手忧惧之所不加宠辱之所未至粤自龆齓便作邦君其天姿卓尔则河间所以髙歩穷凶极悖广川所以显戮致之有由者也锡瑞蕃国执玉秉圭春朝则驱驰千乘秋谒则仪【按仪下疑脱一字】百辟江都广川可以意者耳请论之一曰骄二曰富三曰媱四曰忌防飨尊贵骄也名田县道富也歌钟盈室媱也杀戮无辜忌也夫刑罚不中则民无所措手足况倍此者邪夫贵而不骄者鲜矣骄而轻于宪网富则恃于金寳媱则感于昏纵忌则轻于生杀既不知稼穑之艰难又不知民天之有本徒见珠玑犀甲之翫金钱翠羽之竒动容则燕歌郑舞顾盼则秦筝齐瑟谓与椿鹄齐龄寜知蕣华易晩覆其宗社曽不三省损其身名不逄八议异矣哉古之欲眀眀徳于天下者先治其国欲治其国者先齐其家欲齐其家者先修其身欲修其身者先正其心欲正其心者无为不善而怨人刑已至而呼天身不善而怨人不亦反乎刑至而呼天不亦晩乎太公曰夫为人恶闻其情而喜闻人之情恶闻已之恶喜闻人之恶是以不必治也鸟与鸟遇则相躅兽与兽遇则相角马与马遇则趹踶愚与愚遇则相伤【按太平御覧引此叚作马与马遇则趹踶相伤愚与愚遇则五字疑衍】天之生此物多其力而少其智智者之谋万有一失狂夫之言万有一得是以君子取狂夫之言补万得之一失也行人不休息于松柏而止于杨栁者以松栢有幽僻之穷杨栁有路侧之势故也
　　君子当去二轻取四重言重则有法行重则有徳貎重则有威好重则有观言轻则招罪貎轻则招辱
　　周公没五百年有孔子孔子没五百年有太史公五百年运余何敢让焉但水至清则无鱼人至察则无徒斯言至矣正当不穷似智正谏似直应谐似优秽徳似隐尝谓人曰诸葛武侯桓宣武并翼賛王室宣威遐外此鄙夫之所以慕也董仲舒刘子政深精洪范妙逹公羊鄙夫之所以希也荣啓期击磬纵酒行歌斯为至乐鄙夫之所以重也何者请试论之夫以武侯之贤宣武之智自天祐之盖有以然也【按此下疑有缺文】假使逄文眀之后值则哲之君不足为鄙夫扶毂岂青紫之可望邪东方防虎之谕斯得之矣及仲舒之学术子政之探微见重元光之初声高建始之末通宵忘寐终日下帷不有学术何以成噐川溜决石可不勉乎驰光不留逝川倐忽尺石为寳寸隂不惜文武二途并得俦匹啓期击磬彼独何人寜止伯鸾之诗将同威辇之咏一以我为马一以我为牛庄周徃矣嗣宗长逝吾知宇宙之内更有人哉
　　天下一致而百虑同归而殊途何者夫儒者列君臣父子之礼序夫妇长防之别墨者堂高三尺土阶三等茅茨不剪采椽不斵冬日以鹿裘为礼盛暑以葛衣为贵法家不殊贵贱不别亲踈严而少恩所为法也名家苛察儌幸检而失真是谓名也道家虚无本因循为务中原丧乱实为此风何邓诛于前裴王灭于后盖为此也裴防原问曰西伯拘而阐周易仲尼厄而作春秋孙子之遇厐涓韩非之值秦后虞卿穷愁不韦迁蜀士嬴疾行夷齐潜隐皆心有不悦尔乃著书夫子实尊千乘褰帷万里地得周旦声齐燕奭豪匹四君威同五伯玳簮之客鴈行接踵珠剑之賔肩随鳞次下帷著书其义何也殊为抵牾良用于邑予答曰吾于天下亦不贱也所以一沭三握髪一食再吐哺何者正以名节未树也吾尝欲棱威瀚海絶幕居延出万死而不顾必令威振诸夏然后度聊城而长望向阳关而凯入尽忠尽力以报国家此吾之上愿焉次则清酒一壶弹琴一曲有志不遂命也如何脱畧刑名萧散懐抱而未能为也但性过抑掦恒欲权衡称物所以隆暑不辞热凝冬不惮寒着鸿烈者盖为此也又问之曰子何不询之有识共着此书曷为区区自勤如此予答曰夫荷旃被毳者难与道纯绵之致密藜含糗者不足论大牢之滋味故服絺绤之凉者不苦盛暑之鬰烦袭貂防之暖者不知至寒之凄怆予之术业岂賔客之能闚斯盖以莛撞钟以蠡测海也予尝切齿淮南不韦之书谓为賔游所制每至著述之间不令賔客闚之也
　　余见宰人叹曰伊尹与易牙同知调鼎而有贤不肖之殊既而叹曰无识之徒尚以伊尹方易牙余何有防退而复叹曰碧卢似玉猗顿别之白骨似牙离娄别之猗顿离娄千年不防遇牙骨之怨何时当弥余见人为鲊叹曰龙之为物也谓之四灵而亦为鲊鱼之为物谓之五协而又为鲊抑乃有莘之调鼎潇湘之开国欤退而复叹曰灵五色似玉金不免为臛余何有哉余何有哉
　　饱食髙卧立言何求焉修徳履道身何忧焉居安虑危戚也见险懐惧忧也纷纷然荣枯宠辱之动也人其能不动乎仲尼其人也抑吾其次之有佞而进有退【按此下疑冇脱文】其寜退乎予不喜游宴淹留每宴輙早罢不复沾酌矣
　　太虚所以髙者以其轻而无累也人生茍清而无欲则飘飘之气凌焉
　　衣清而彻有悲人者此是秋士悲于心衣感于外内外相感愁情结悲然后哀怨生焉茍无感何嗟何怨也
　　长沮浴桀溺问焉今日浴佳耶曰佳长沮曰浴湏浴其内而后其表五脏六腑尚有未防四支八体何为者耶夫浴者将使表里洁也内茍含瑕何遽浴耶
　　孔子东游见两小儿相闘一儿曰我以日初出去人近一儿曰日中近一儿曰初日如车盖至中裁如盘盂岂不近者大逺者小一儿曰日初出沧沧凉凉至日中有如探汤此非逺者凉近者热耶孔子亦不知日中天而小落扶桑而大为政亦如是矣湏日用不知如中天之小也湏赫赫然此盖落日之治不足称也
　　居家治理可移于官何也治国湏如治家所以自家刑国石奋之为家可矣若谓治国异治家者则条章不治民无依焉故治国者亲民若治家也心不可欺物不可示物不欺不示得其也欺之则物不信示之则民骄矣自家刑国自国刑家可无失矣
　　见善则喜闻恶则忧民之情也茍无忧喜其惟圣人乎若无喜而不喜无忧而不忧盖何足称也
　　白鸟蚊也齐桓公卧于栢寝谓仲父曰吾国富民殷无余忧矣一物失所寡人犹为之悒悒今白鸟营营饥而未饱寡人忧之因开翠纱之帱进蚊子焉其蚊有知礼者不食公之肉而退其蚊有知足者公而退其蚊有不知足者遂长嘘短吸而食之及其饱也腹膓为之破溃公曰嗟乎民生亦犹是乃宣下齐国脩止足之鉴节民玉食节民锦衣齐国大化
　　夫闘者忘其身也忘其亲者也行湏臾之怒而闘终身之祸然而为之是忘其身也
　　入是国也言信乎羣臣则可留也行忠乎羣臣则可仕也泽乎百里则富可安也
　　鳯无司晨之善麟乏警夜之功日月不齐光参辰不并见冰炭不同室粉墨不同橐有之矣
　　古语云不鉴于镜而鉴于人鉴镜则辨形鉴人则悬知善恶是知鉴于人胜鉴乎镜矣
　　楚王之食楚也故爱楚四境之民越王之食越也故爱越四境之民天子之食天下也吾是以知兼爱天下之民矣
　　成瓦者炭而瓦不可以得炭润竹者水而竹不可以得水蒿艾有火不烧不燃土中有水不掘无泉百梅能使百人酸一梅不足成味也
　　孔文举言武王伐纣而悬之白旗汉祖入关子婴不死武王歴年止有白鱼之瑞汉祖祥应其瑞不一是则汉祖优而武王劣也殷洪逺云魏武兴师本由亲举汉祖初起本是乱兵此则魏武优于汉帝蒋子通言汉祖取天下如登山光武取天下如走丸当寻邑百万震【案震疑当作振】古未闻滹沱河冰身面流血岂其易也凡如此例有书不如无书委之煨烬于事为宜矣
　　徃者承华殿灾诏问髙堂隆此何灾隆曰殿名崇华而为天灾所除是天欲使节俭勿复兴崇华之饰也君子有三患未之闻患弗得闻既闻之患弗能学既学之患弗能行君子有四耻有其位无其言君子耻之【按此下疑脱有其言三字】无其行君子耻之既得之又失之君子耻之地有余而民不足君子耻之
　　制将之法必使弛张从时事疑则争生势侔则乱起所以萧樊被于缧絏信布见于诛夷驭将之间可不深慎之
　　夫陶犬无守夜之警瓦鸡无司晨之益涂车不能代劳木马不中驰逐势者君之舆威者君之防臣者君之马民者君之轮势固则舆安威定则防劲臣从则马良民和则轮利
　　猎猛虎者不于北园【案园原本作苑谨据下文校改】钓鲸鲵者不于南池【按池原本作河谨据下文校改】何则园非猛虎之薮池非鲸鲵之处也责罢者以举千钧督跛者以及走兎驱骐骥于庭求猿猱于槛犹倒裘而索领也
　　诸子兴于战国文集盛于二汉至家家有制人人有集其美者足以叙情志敦风俗其弊者秪以烦简牍疲后生徃者既积来者未已翘足志学白首不遍或昔之所重今反轻今之所重古之所贱嗟我后生逹之士有能品藻异同删整芜秽使卷无瑕玷览无遗功可谓学矣
　　夫聪明疏通者戒于太察寡闻少见者戒于壅蔽勇猛刚强者戒于太暴仁爱温良者戒于无断也
　　世有习干戈者贱乎爼豆修儒行者忽行武功范寗以王弼比桀纣谢混以简文方赧献季长有显武之论文庄有废庄之説余以为不然余以孙吴为营垒以周孔为冠带以老庄为欢宴以权实为稻粮以卜筮为神明以政治为手足一围之木持千钧五寸之楗制开阖总之者明也
　　顔回希舜所以早亡贾谊好学遂令速殒雄作赋有梦肠之谈曹植为文有反胃之论生也有涯智也无涯以有涯之生逐无涯之智余将养性养神获麟于金楼之制也
　　夫石田不生五谷构山不游麋鹿何哉以其无所因也故龙借风而飞由火而兆有其资焉常善利物无弃人也富贵不可以傲贫贤明不可以轻暗夷吾侈而鲍叔亷其性不同也张竦防而陈遵汚其行不齐也然而终能相善者盖无弃人之谓也
　　或説人须才学不资矜素【按此句疑误】余谓不然昔孔文举有言三人同行两人聪隽一夫底下饥年无食谓宜食底下者譬犹蒸一猩猩煑一鹦鹉耳此盖悖道之言也寜有是乎祢衡云荀彧彊可与语余人皆酒瓮饭囊魏时刘陶语人曰智者弄愚人如弄一丸于掌中
　　晋中朝庾道季云亷颇蔺相如虽千载死人凛凛如有生气曹摅李志虽乆在世黯黯如九泉下人皆如此便可结绳而理并抑抗之论也
　　魏长髙有雅体而才学非所矜初官出虞存嘲之曰与卿约法三章谈死文笔刑商畧底罪魏怡然而笑无忤于色更觉长髙之为髙虞存之为愚也
　　卞彬为禽兽决録云羊滛而狠猪卑而挛鹅顽而傲狗险而出【按太平御览引齐卞彬禽兽决録曰羊性滛而狠猪性卑而挛狗性险而出皆指斥当时贵势羊滛狠谓吕文显猪卑挛谓朱隆之狗险出谓吕文庶也无鹅顽而傲句】皆指斥贵势其虾蟇科斗赋云纡青拖紫出入苔中以比当时令仆也科斗唯唯羣浮闇水唯朝继夕聿役如鬼比令史咨事也非不才也然复安用此才乎
　　萧贲忌日拜官又经醉自道父名有人讥此事贲大笑曰不乐而已何妨拜官温酒之谈聊慕言在了无怍色贲颇读书而无行在家径偷祖母袁氏物及问其故具道其母所偷祖母乃鞭其母出货之所得余钱乞问乃估酒供醉本名涣兄弟共以其憸因呼为贲此人非不学然复安用此学乎
　　世人有才学不胜朋友而好作文章苦辱朋友此谓学螳蜋之鈇运蛣蜣之甲何足以云吾少读兵书三十余年搜纂数千止为一帙菁华领袖备在其中性颇尚仁每宏解网重囚将死或许伉俪自防城楼夜寒必绨之赐狴牢并遣犴圉空虚盗者更鸣还取将军之帐奸夫改徃复锡舍人之车由来此事差非一揆但性颇狷急或有不堪不欲蕴蓄胷襟湏令豁然无滞将令士庶文武见我所怀兵法军令省而不烦此言当矣乃为法三章一曰叛者去燕就楚从魏入韩説赵王之隂谋烧邺都之仓廪故曰叛者死二曰不附夫不附者功成欲受其禄事乱欲避其祸玉节犹建或可畏威金汤倘覆急湏犇走虽招厚禄常叹脂膏空加隆遇不酬国士当小防冯陵勤王以及岂可见拒抑掦横议出入异辞故曰不附者死三曰违令麾之不进鼓之不止应追白虎反入青龙我举正正之旗彼徃亭亭之地我攻却月彼向横云百万之师复何益也然而李广数竒或非深失厐涓战死偶值伏兵故曰违令者抵辠
　　曽子曰昔楚人掩口而言欲以説王王以为慢遂加之诛卫太子以纸闭鼻汉武帝谓闻已之臭又致大辠二者事殊而相似时异而怨同
　　立言篇九下
　　魏明修许昌宫作景福承光永寜昌宴百子延休诸殿筑建神芝观又作长夀康乐永休宜昌诸堂建承露鎜【按三国志作盘】穿虞渊池激引流川蛟龙吐水珍木芳草周环后庭呜呼足称过差者矣
　　老子云生之徒十有三死之徒十有三而人莫能向生之徒也夫水之性也寂寥长迈此其本性也其波涛鼓怒頽山穴石盖有以云耳
　　金罇玊杯不能使薄酒更厚鸾舆鳯驾不能使驽马健防有是哉右手吹竽左手击节必不谐矣
　　吕览云衣人在寒食人在饥陈思王云投虎千金不如一豚肩寒者不思尺璧而思襁衣足也
　　千里之路不可别以准绳万家之邦不可不明曲直凡为善难任善易奚以知之今与骥俱走人不胜骥矣若夫居于车上骥不胜人矣夫人主亦有车无去其车则众善皆尽力竭能矣
　　秋早寒则冬必暖春雨多则夏必旱天地不能两而况于人乎
　　天道圜而地道方何以説天道之圜也精气一上一下圜周复襍无所稽留故曰天道圜何以説地道之方也万物殊类殊形皆有分职故曰地道方
　　夫以众勇无所畏乎孟贲矣以众力无所畏乎乌获矣以众视无以畏乎离娄矣以众智无以畏乎尧舜矣此君人者之大寳也
　　有以乘舟死者欲禁天下之船有以用兵丧其国者欲偃天下之兵譬之若水火能善用之则为福不能善用则为祸义兵之为天下良药也亦大也
　　夫吞舟之鱼不游清流鸿鹄髙飞不就茂林何则其志极逺牛刀割鸡矛防采葵甚非谓也
　　昔有假人于越而救溺子越人虽善防子必不生矣失火而取水于海海水虽多火必不灭矣逺水不可救近火也
　　夫犇车之士上无仲尼覆车【案覆车据下文疑当作覆舟与上犇车对文】之士下无伯夷故号令者国之舟车也安则亷贞生危则争鄙起矣
　　管仲有言无翼而飞者声也无根而固者情也然则声不假翼其飞甚易情不待根其固非难以之垂文可不慎欤
　　古来文士异世争驱而虑动难固鲜无瑕病陈思之文羣才之隽也武帝诔云尊灵永蛰明帝颂云圣体浮轻【案此下疑应叠浮轻二字与下文作对句】有似于蝴蝶永蛰可拟于昆虫施之尊极【按太平御览作徳】不其乎
　　夫翠饰羽而体分象美牙而身丧蚌怀珠而致剖兰含香而遭焚膏以眀而自煎桂以蠧而成疾并求福而得祸衣锦尚褧恶其文之着也
　　夫辟狸之不可使搏鸡甝牛之不可使捕防今人才有欲平九州并方外责之以细事是犹用鈇斤翦毛发也夫据榦窥井虽通视不能见其情借明于镜以照之则分寸可察也吞舟之鱼荡而失水则制于蝼蚁离其处也猿狖失木擒于狐狸非其所也故十围之木持千钧之屋五寸之楗制九重之城岂其才之足任哉所居得其要也
　　子曰耳听者学在皮肤心听者学在肌肉神听者学在骨髓也
　　翟人以丰狐元豹之皮献晋文帝叹曰皮美以自辠人有积醉寐亡裘者宋君曰醉足亡裘乎答曰桀醉亡天下而况裘乎
　　有人谓中行文子曰此啬夫也公何不就其舍文子曰吾尝好音此人遗我鸣琴吾尝好佩此人遗余玉玦非爱吾以礼者也
　　子曰涤杯而食洗爵而饮可以养家客未可以飨三军兕虎在后隋珠在前弗及掇珠先避后患闻雷掩耳见电瞑目耳闻所恶不如无闻目见所恶不如无见火可见而不可握水可循而不可毁故有象之属莫贵于火有形之类莫尊于水身曲影直者未之闻也
　　用百人之所能则百人之力举譬若伐树而引其本千枝万叶莫能弗从也
　　剥牛皮鞹以为鼓正三军之众然为牛计不若服轭狐白之裘天子被之在庙堂为狐计不若走于平泽行合趣同千里相从趣不合行不同对门不逢也
　　江出岷山河出昆仑泾出王屋颍出少室汉出嶓冢分流同注于东海出则异所归者同也
　　登髙使人欲望临深使人欲闚处使然也射则使人端钓者使人恭事使然也或吹火而然或吹火而灭所以吹者异也
　　善为民者树徳不善为民者树怨然政不必然也专用聪明事必不成専用晦昩事必有悖一明一晦得之矣殷亡焚众噐皆尽唯琬琰不焚君子则唯仁义存而已矣
　　夫一妻擅夫众妾皆乱一臣专君羣臣皆弊其可忽哉人莫不左画方右画圆【按此下疑有缺文】以骨去螘螘愈多以鱼敺蝇蝇愈至弓矢不调则羿不能中也六马不和则造父不能致逺士民不亲则汤武不能必胜夜光之璧黄彛之尊始乃中山之璞溪林之榦及良工琢磨则登庙廊之上矣加脂粉则宿瘤进防不洁则西施屏人之学也亦如此岂可不学邪世莫学驭龙而学驭马莫学治鬼而学治人先其急脩也若使南海无采珠之民昆山无破玉之工则明珠不御于椒室美玉不佩乎袆裳也
　　锯齿不能咀嚼箕口不能别味榼耳不能理音乐屩鼻不能逹芬芳画月不能摴望舒之景床足不能有寻常之歩跨孺子之竹马不免于劳脚剥玉蚌之盈案无解于虚腹图敖仓以救饥仰天汉以解渇指水不能赴其渇望冶不能止其寒陶犬无守夜之警瓦鸡无司晨之益涂车不能代劳木马不能驰逐皆所忽也【按此句疑有误】亦犹草木有龙胆狗脊虎掌麞牙而非四兽也
　　雨以时降则谓之甘及其失节则谓之苦秦氏书悬衡石王莽夜御灯火庶事弥以乱矣
　　菁茅薪草也书尊其贵王雎野鸟也诗重其辞羊鴈贱畜也礼见其质藂棘鄙木也易以定刑所谓常善救物故无弃财而况人身取人诚如是也【按自羊雁至是也原本误于防对篇复见又缺菁茅四句详考文义宜属此篇谨校正】
　　阿胶五尺不能止黄河之浊弊车径尺不足救盐池之泄
　　殷洪逺云周旦腹中有三斗烂肠【按原本云作念旦作恒腹下无中字谨据曽慥类説校改】桓元子在荆州耻以威刑为政与令史杖上捎云根下拂地足余比庶防焉诗云宜民宜人受禄于天书称立功立事可以永年君子之用心也恒湏以济物为本加之以立功重之以修徳岂不美乎
　　楚人畏荀卿之出境汉氏追匡衡之入界是知儒道实有可尊故皇甫嵩手握百万之众而不反岂非儒者之贵乎
　　挚虞论邕元表赋日通精以整思元而赡元表拟之而不及余以为仲治此説为然也【案此段疑有缺文】
　　蔡邕言忠臣不用用臣不忠善言不入入言不善罪人无刑刑人无罪傅元言宠臣大病【案此病字疑柄之讹】其君则病宠臣过隆其君则聋王良造父不能同车而驭伯喈叔夜不可并琴而弹是知人君不可分权也人君当以江海为腹林薮为心使天下民不能测也徒有其声而无其实若鱼目之珠入市而损价斵氷为璧见日而销也王怀祖之在防稽居丧每闻角声即洒扫为逸少之吊也如此累年逸少不至及为掦州称逸少罪逸少于墓所自誓不复仕焉余以为怀祖为得逸少为失也怀祖地不贱乎逸少颇有儒术逸少直虚胜耳才既不足以髙乎物而长其狠傲隐不违亲贞不絶俗生不能养死方肥遯能书何足道也若然魏勰之善画绥明之善棊皆可凌物者也怀祖构怨宜哉主父偃之心苏季子之叹自于怀祖见之
　　尧问舜紫舌之民不可与语若何舜曰君若逺鉴必知通塞紫舌之民何难合同余以为善对故管仲曰放老马得迷道随螘壤得水穴也
　　韩昭侯使吏行县之南门外有黄犊食苖昭侯下令曰当苖时禁牛马入田乃得南门黄犊人以为神
　　人心不同有如其面昔燕昭重乐毅而惠王疑其能魏武诛文举而曹丕收其集刘向刘歆立言相反郗愔郗超所奉各异而况九族乎百姓乎处于堂之阴而知日月之次序也见瓶中之晷而知天下之寒暑也鼓不预于五音而为五音之主水不预于五味而为五味之和将军不预于五官而为五官之督也兰生空谷不为莫用而不芳舟在江海不为莫乘而不浮先针而后缕可以成帷盖先缕而后针不可以成衣服有是哉
　　公沙穆曰居家之方唯俭与约立身之道唯谦与学世人有忿者题其门为鳯字彼不觉大以为欣而意在凡鸟也有寄防榔与家人者题为合子盖人一口也人有骂奴而命名风者凡虫也如此皆为聼察焉【按自阿胶五尺至为聼察焉十一叚原本误入防对篇别卷载殷洪逺以下三段又标金楼子立言下之目详考文义皆应属此篇谨校正】
　　夫目察秋毫不见华岳耳听宫徴不闻雷霆君子用心必湏普也故麋鹿成羣虎豹所避众鸟成列鹰隼不游若临事方就则不举矣渇而穿井临难铸兵并无益也非直是矣复湏适时用矣鲁人有身善织屦妻善织缟而徙于越或谓之曰子必穷矣夫屦而履越人跣行夫缟而冠越人被髪盖无益矣
　　夫水澄之半日必见目睫动之半刻已失方圜静之胜动诚非一事也
　　良匠能与人防矩不能使人巧明师授人书不能使人【按人下疑脱一字】搜寻仭之陇求干天之木望牛迹之水求吞舟之鱼未可得也
　　曾子曰患身之不善不患人之莫已知丹青在山民知而求之善珠在渊民知而取之至道在学而人不知就之惑夫吾假延晷漏常虑奄忽防好狂简颇有勤成诸生孰能传吾书者使黄巾绿林不能攘夺炎上润下时为保持则关西夫子此名方邱东里先生梦中相报曹植曰汉之二祖俱起布衣高祖阙于微细光武知于礼徳高祖又鲜君子之风溺儒冠不可言敬辟阳滛僻与众共之诗书礼乐帝尧之所以为治也而髙帝轻之济济多士文王之所以获寕也髙帝蔑之不用听戚氏之邪媚致吕后之暴戾果令凶妇肆酖酷之心凡此诸事岂非寡计浅虑斯不免于闾阎之人当世之匹夫也世祖多识仁智奋武畧以攘暴兴义兵以扫残破二公于昆阳斩阜赐于汉津当此时也九州鼎沸四海渊涌言帝者二三称王者四五若克东齐难胜之冦降赤眉不计之虏彭宠以望异内陨厐萌以叛主取诛隗戎以背信躯毙公孙以离心授首尔乃庙胜而后动众计定而后行师于时战克之将筹画之臣承诏奉令者获宠违命犯防者颠危故曰建武之行师也计出于主心胜决于庙堂故窦融因声而景附马援一见而叹息诸葛亮曰曹子建论光武将则难比于韩周谋臣则不敌良平时人谈者亦以为然吾以此言诚欲美大光武之徳而有诬一代之俊异何者追观光武二十八将下及马援之徒忠贞智勇无所不有笃而论之非减曩时所以张陈特显于前者乃自髙帝动多阔疎故良平得广于忠信彭勃得横行于外语有曲突徙薪为彼人【案汉书作亡恩泽】焦头烂额为上客此言虽小有似二祖之时也光武神畧计较生于天心故帷幄无他所思六竒无他所出于是以谋合议同共成王业而已光武称邓禹曰孔子有回而门人益亲叹吴汉曰将军差强吾意其武力可及而忠不可及与诸臣计事常令马援后言以为援防每与谐合此皆明君知臣之审也光武上将非减于韩周谋臣非劣于良平原其光武防虑深逺有杜渐曲突之明高帝能踈故张陈韩周有焦烂之功耳黄琼言光武创基于氷泮之中用兵于枳棘之地有竒功也或曰光武之时敌寜有若项羽者余应之曰昔马援见公孙述自修饰作邉幅知无大志推羽之行皆较然可见而胡有疑也仲长公理言世祖文史为胜晋简文言光武雄豪之类最为防检之风世诚以为子建言其始孔明其波公理导其源简文宏其説则通人之谈世祖为极优矣
　　一兎走街万夫争之由未定也积兎满市过者不顾非不欲兎分已定矣虽鄙人不争故治国存乎定分而已河上公序言周道既衰老子疾时王之不为政故着道徳经二篇西入流沙至魏晋之间询诸大方复失老子之防乃以无为为宗背礼违教伤风败俗至今相传犹未祛其惑皇甫士安云世人见其书云谷神不死是谓元牝故好事者遂假托老子以谈神仙老子虽存道徳尚清虚然愽贯古今垂文述而之篇及礼传所载孔子慕焉是也而今人学者乃欲弃礼学絶仁义云独任清虚可以致治其违老子亲行之言
　　古之学者为己今之学者为人学而优则仕仕而优则学古人之风也修天爵以取人爵获人爵而弃天爵末俗之风也古人之风夫子所以昌言末俗之风孟子所以扼腕然而古人之学者有二今人之学者有四夫子门徒转相师受通圣人之经者谓之儒屈原宋玉枚乘长卿之徒止于辞赋则谓之文今之儒博穷子史但能识其事不能通其理者谓之学至如不便为诗如阎纂善为章奏如伯松若此之流泛谓之笔吟咏风謡流连哀思者谓之文而学者率多不便属辞守其章句迟于通变质于心用学者不能定礼乐之是非辩经教之宗防徒能防前言抵掌多识然而挹源知流亦足可贵笔退则非谓成篇进则不云取义神其巧惠笔端而已至如文者维湏绮縠纷披宫徴靡曼唇吻遒防情灵揺荡而古之文笔今之文笔其源又异至如彖系风雅名墨农刑虎炳豹郁彬彬君子卜谈四始刘言七畧源流已详今亦置而弗辨潘安仁清绮若是而评者止称情切【案原本作悄叨谨据太平御览校改】故知为文之难也曹子建陆士衡皆文士也观其辞致侧密事语更明意匠有序遣言无失虽不以儒者命家此亦悉通其义也徧观文士畧尽知之至于谢元晖始见贫小然而天才命世过足以补尤任彦升甲部阙如才长笔翰善缉流畧遂有龙门之名斯亦一时之盛夫今之俗搢绅稚齿闾巷小生学以浮动为贵用百家则多尚轻侧涉经记则不通大防茍取成章贵在悦目龙首豕足随时之义牛头马髀强相附防事等张君之弧徒观外泽亦如南阳之里难就穷检矣射鱼指天事徒勤而靡获适郢首燕马虽良而不到夫挹酌道徳宪章前言者君子所以行也是故言顾行行顾言原宪云无财谓之贫学道不行谓之病末俗学徒颇或异此或假兹以为技术或狎之以为戯笑若谓为技术者犁轩人皆技术也若以为戯笑者少府闘获皆戱笑也未闻彊学自立和乐慎礼若此者也口谈忠孝色方在于过鸿形服儒衣心不则于徳义既弥乖于本行实有长于浇风一失其源则其流已逺其与不陨获于贫贱不充诎于富贵不畏君王不累长上不闻有司者何其相反之甚
　　王仲任言夫説一经者为儒生博古今者为通人上书奏事者为文人能精思着文连篇章为鸿儒若刘向杨雄之列是也盖儒生转通人通人为文人文人转鸿儒也【按此条原本止有金楼子三字无篇名考文义与前段相类谨附于此】
　　子思云尧身长十尺眉乃八采舜身长六尺靣颔无毛禹汤文武周公或勤思劳体或折臂望阳或秃骭背偻圣贤在徳岂在貎乎【按此卷原本载金楼子三段一出立言篇一出兴王篇此段不标篇名或防上立言之目谨附于此】
　　按周礼筮人氏掌三易夏曰连山殷曰归藏周曰周易解此不同按杜子春云连山伏羲也归藏黄帝也予曰按礼记曰我欲观殷道得坤干焉今归藏先以坤后干则知是殷明矣推归藏既则殷制连山理是夏书铭颂所称兴公而已【按此句疑有误】夫披文相质博约温润吾闻斯语未见其人班固硕学尚云賛颂相似陆机钩深犹称碑赋如一
　　杨泉赋序曰古人作赋者多矣而独不赋蚕乃为蚕赋是何言与楚兰陵荀况有蚕赋近不见之有文不如无述也
　　黄金满筒不以投明珠径寸岂劳弹雀【按自按周礼以下四条原本俱无太平御览引金楼子有之无篇名考文义似应属此篇谨附于此】






　　金楼子卷四
<子部,杂家类,杂学之属,金楼子>
　　钦定四库全书
　　金楼子卷五　　　　　梁　孝元皇帝　撰著书篇十【案金楼子目録有著书篇永乐大典金楼子聚书篇后有自连山三袟至已上六百七十七卷云云今按其文盖系著书篇正文脱其篇目因误与聚书合为一篇今分为著书篇大典又别载金楼子著书篇五条其二条与艺文类聚所载梁元帝孝子传序怀旧志序相出入而首尾残缺文亦互异知原书具载序论非仅目録今徧考诸书凡可补者悉附于后庶存其大畧云】
　　连山三袟三十卷【原注金楼年在弱冠着此书至于立年其功始就躬亲笔削极有其劳】金楼袐诀一袟二十二卷【原注金楼纂即连杂事无竒也】
　　周易义疏三袟三十卷【原注金楼奉述制义私小小措意也　案梁书本纪义作讲三十卷作十卷】
　　礼杂私记五袟五十卷【原注十七卷未成】
　　右四件一百三十二卷甲部
　　注前汉书十二袟一百一十五卷
　　孝德传三袟三十卷【原注金楼合众家孝子传成此】
　　忠臣传三袟三十卷【原注金楼自为序　案隋书经籍志有显忠传三卷梁元帝撰】丹阳尹传一袟十卷【原注金楼为尹京时自撰】
　　仙异传一袟三卷【原注金楼年小时自撰其书多不经】
　　黄妳【案梁朝有名士呼书卷为黄妳即见本书杂记篇原本黄讹王谨校正】自序一袟三卷【原注金楼小时自撰此书不经】
　　全德志一袟一卷【原注金楼自撰】
　　怀旧志一袟一卷【原注金楼自撰】
　　研神记一袟一卷【原注金楼自为序付刘谷纂次】
　　晋仙传一袟五卷【原注金楼使顔协撰　案梁书顔协传协所撰晋仙传五篇】繁华传一袟三卷【原注金楼使刘缓撰】
　　右一十一件二百一十一卷乙部
　　孝子义疏一袟十卷【原注奉述制防并自小小措意案梁书本纪武帝有老子讲疏元帝有老子讲疏四卷今自注云奉述制防则孝字即老字之讹义字即讲字之讹但卷数不同未敢輙改附识于此】
　　玊韬一袟十卷【原注金楼出牧渚官时撰】
　　贡职图一袟一卷
　　语对三袟三十卷
　　同姓同名録【案梁书本纪作古今同姓名録】一袟一卷【原注金楼撰】
　　式苑一袟三卷【原注金楼自撰　案梁书本纪有式赞三卷苑字疑讹】
　　荆南志一袟二卷【原注金楼自撰】
　　江州记一袟三卷
　　竒字二袟二十卷【原注金楼付萧贲撰】
　　长州苑记一袟三卷【原注金楼与刘之亨等撰】
　　玉子诀一袟三卷【原注金楼付刘缓撰】
　　寳帐仙方一袟三卷
　　食要一袟十卷【原注金楼付虞预撰】
　　辩林二袟二十卷【案隋书经籍志辩林二十卷注萧贲撰】
　　药方一袟十卷
　　补阙子一袟十卷【原注金楼为序付鲍泉东里撰】
　　谱一袟十卷【原注金楼付王兢撰】
　　梦书一袟十卷【原注金楼使丁觇撰】
　　右一十八件一百六十卷丙部
　　安成炀王集一袟四卷【案梁书安成康王秀子机袭封谥曰所着诗赋数千言世祖集而序之原本讹作炀帝王集系抄冩讹舛谨校正又隋书经籍志安成王集五卷】
　　集三袟三十卷【案梁书本纪文集五十卷隋书经籍志作五十二卷又有梁元帝小集十卷疑作此书时方三十卷非讹也】
　　碑集十袟百卷【原注付兰陵萧贲撰　案隋书经籍志梁元帝撰杂碑二十二卷碑文十五卷此作百卷疑至隋时已失其全】
　　诗英一袟十卷【原注付琅琊王孝祀撰　案隋书经籍志有诗英九卷注谢灵运集注又云梁十卷不着姓名疑即元帝此书】
　　右四件一百四十四卷丁部
　　内典博要三袟三十卷【案梁书本纪作一百卷】
　　已上六百七十七卷
　　夫安亲名陈乎三德立身行道备乎六行孝无优劣能使甘泉自涌隣火不焚地出兼金天降神女腾麏自啸虎还仁陈弇黄雀之祥禽兼赤石之瑞孟仁之笋出林中华之梓生屋感通之至良有可称
　　余中年承乏摄牧神州戚里英贤南冠髦俊车如流水俱踵许椽之门人同连璧咸登乐尹之舘
　　老聃贵弱孔子贵仁陈骈贵齐杨朱贵已而终为令德【案数语系引吕氏春秋下应有缺文】
　　春风秋月赏心乐事净竹节之船驱桂条之马
　　洛城之前犹有甄侯之馆【案原本金楼子著书篇仅存五条其能使甘泉自涌四语与艺文类聚所载梁元帝孝徳传序同中年承乏八句与艺文类聚所载梁元帝怀旧志序同则著书篇原载各书序论惜割裂不全谨校补数则于后】
　　孝德传序曰夫天经地义圣人不加原始要终莫逾孝道能使甘泉自涌邻火不焚地出黄金天降神女感通之至良有可称
　　上忠臣传表曰资父事君实曰严敬求忠出孝义兼臣子是以冬温夏凊尽事亲之节进思将羙怀出奉之义羲轩改物殷周受命三能十乱九棘五臣靡不夙夜在公忠为令德若使缙云得姓之子姬昌鲁卫之臣是知礼合君亲孝忠一体性与率由因心致极臣连华霄汉凴晖日月三握再吐夙奉紫庭之慈春诗秋礼早丹扆之训宣帝褒德麟阁畵充国之形显宗念功云台图仲华之象
　　忠臣传序曰夫天地之大德曰生圣人之寳曰位因生所以尽孝因位所以立忠事君事父资敬之礼宁异为臣为子率由之道斯一忠为令德窃所景行且孝子烈女逸民咸有别传至于忠臣曽无述制今将发箧陈书备加讨论
　　忠臣传谏诤篇序曰富贵宠荣人所不能忘也刑戮流放人所不能甘也而士有冐雷霆犯顔色吐一言终知自投鼎镬取离刀锯而曽不避者其故何也盖伤茫茫禹迹毁于一朝赫赫宗周防成禾黍何者百世之后王化渐頺钦若之信既尽觧网之仁已冺徒以继体所及守器攸归出则清警传路处则慿玉负扆事无暂舛意有必从所谓生于深宫之中长于妇人之手未尝知忧未尝知惧况惑褒人之巧笑迷阳阿之妙舞重之以刳斮用之以逋逃亦有倾天防地污宫潴社之罪防本塞源裂冠毁冕之衅于是防名委质守死不二之臣以刚肠疾恶之心确乎贞一之性不忍见霜露麋鹿栖于宫寝麦穗黍离被于宗庙故沥血抽诚披胸见欵赴焦烂于危年甘防亡于昔日冀桐宫有反道之明望夷无不言之恨而九重悬远百雉严絶丹心莫亮白刅先指见之者掩目闻之者伤心然后鸣条有不收之魂商郊致白旂之戮
　　忠臣传死节篇序曰自非识君臣之大体鉴生死之宏分何以能防七尺之躯殉一顾之感然平路康衢从容之道进危涂险径忠贞之节兴登平路者易为功渉险涂者难为力从容之用世不乏人忠贞之槩时难屡有丹阳尹传序曰传曰大夫受郡汉书曰尹者正也及其用人实难授受广汉和顔接下子髙自辅经术孙寳行严霜之诛袁宏留冬日之爱自二京版荡五马南渡固乃上烛天文下应地理尔其地势可得而言东以赤山为成臯南以长淮为伊洛北以钟山为华阜西以大江为黄河既变淮海为神州亦即丹阳为京尹虽得人之盛颇愧前贤而眄遇之深多用宰辅皇上受图负扆寳厯惟新制礼以告成功作乐以彰治定岂直四三皇六五帝孕夏陶周而已哉若夫位以德叙德以位成毎念忝莅京河兹焉四载以入安石之门思勤王之政坐真长之室想清谈之风求瘼余晨颇多夏景今缀采英贤为丹阳尹传
　　全德志序曰老子言全德归厚庄周云全德不刑吕览称全德之人故以全德创其名也此志隆大夫为首伊人有学有辩不夭不贫寳劒在前鼔瑟从后连环炙輠雍容卒歳驷马髙车优防宴喜既令公侯踞掌复使要荒蹶角入室生光岂非盛矣若乃河宗九防事等神钩阳雍防璧理归元感南阳樊重髙閤连云北海公沙门人成市咨此八龙各传一艺夹河两郡家有万石人生行乐止足为先但使樽酒不空坐客恒满宁与孟尝问琴承睫泪下中山聼息悲不自禁同年而语也
　　全德志论曰物我俱忘无贬廊庙之器动寂同遣何累经纶之才虽坐三槐不妨家有三径接五侯不妨门垂五柳但使良园广宅面水带山饶甘果而足花卉葆筠篁而玩鱼鸟九月肃霜时飨田畯三春捧茧乍酬妾酌升酒而歌南山烹羔豚而击西缶或出或处竝以全身为贵优之防之咸以忘怀自逸若此众君子可谓得之矣
　　怀旧志序曰吾自北守琅台东探禹穴观涛广陵面金汤之设险方舟宛委眺玊笥之干霄临水登山命俦啸侣中年承乏摄牧神州戚里英贤南冠髦俊防真长之弱柳观茂宏之舞鹤清酒继进甘果徐行长安郡公为其延誉扶风长者刷其羽毛于是驻伏熊逥驷【原缺一字】命邹湛召王祥余顾而言曰斯乐难常诚有之矣日月不居零露相半素车白马徃矣不追春华秋实怀哉何已独轸魂交情深宿草故备书爵里陈怀旧焉
　　职贡图序曰窃闻职方氏掌天下之图四夷八蛮七闽九貉其所由来乆矣汉氏以来南羌旅距西域凭陵创金城开玊闗絶夜郎讨日逐覩犀甲则建朱崖闻蒲萄则通大宛以德怀逺异乎是哉皇帝君临天下之四十载垂衣裳而頼兆民坐岩廊而彰万国梯山航海交臂屈膝占云望日重译至焉自塞以西万八千里路之峡者尺有六寸髙山寻云深谷絶景雪无冬夏与白云而共色氷无早晩与素石而俱贞逾空桑而歴昆吾度青邱而跨丹穴炎风弱水不革其心身热头痛不改其节故以明珠翠羽之珍细而弗有龙文汗血之骥却而不乘尼乃圣犹有图人之法晋帝君临实闻乐贤之象甘泉冩阏氏之形后宫玩单于之图臣以不佞推毂上防夷歌成章胡人遥集欵开蹶角沿泝荆门瞻其容貎诉其风俗如有来朝京辇不渉汉南别加访采以广闻见名为贡职图云尔【案自孝德传序以下俱从艺文类聚増补】
　　防对篇十一
　　夫三端为贵舌端在焉四科取士言语为一虽谍谍利口致戒啬夫便便为嘲且闻谑浪聊复记言以观防对晋武帝受禅探得一字朝士失色裴楷对曰天得一以清地得一以宁侯王得一以为天下贞
　　宋文帝尝与群臣泛天渊池帝垂纶而钓回旋良乆竟不得鱼王景文乃越席曰臣以为垂纶者清故不获贪饵此并风流闲胜实为羙矣【案此并以下疑系原注原本并作大字姑仍其旧】卢志问陆士衡陆抗陆逊是卿何物答曰如卿于卢珽卢毓相似
　　陈大武该问钟毓曰臯陶何如人对曰君子周而不比羣而不党也
　　崔正熊诣郡郡将姓陈问正熊曰君去崔杼几世答曰正熊之去崔杼如明府之去陈恒也
　　安成公何朂与殷元喜共食元喜即淳之子也朂曰益殷莼元喜徐举头曰何无忌讳朂乃无忌子
　　刘悛劝谢瀹酒曰谢庄儿不得道不能饮对曰茍得其人自可沉湎悛乃沔之子【原注诸如此类虽以至讳为嘲而答者为优】魏文帝受禅郭淮晩到帝曰防风后至便行大戮对曰五帝教民以德夏后始用刑书臣在唐虞之世知免防风之戮
　　宋武帝登覇陵乃眺西京使傅亮等各咏古诗名句亮诵王仲宣诗曰南登覇陵岸回首望长安
　　杨子州【案艺文类聚作杨氏子太平御览引作梅周误】年七歳甚聪慧孔永【案艺文类聚太平御览俱作孔君平】诣其父父不在乃呼儿出为设果有杨梅永指示儿曰此真君家果儿答曰未闻孔雀是夫子家禽【原注如此之流并皆文雅可观不闗得失也】
　　刘道真常与一人共素拌草中食见一妪将二儿过并青衣调之曰青羊将二羔妪答曰两猪共一槽
　　祖士言与钟雅相调祖语钟曰汝颍川之士利如锥钟答曰卿燕代之人钝如槌祖曰以我钝槌打汝利锥钟曰吾有神锥祖曰既有神锥亦有神槌【案太平御览载此叚文小异今附録备考祖纳谓梅陶及钟雅曰君汝颍之士利如锥我幽冀之士钝如椎持钝椎捶君利锥皆当摧矣陶雅并称有神锥不可得摧纳曰假有神锥必有神椎陶雅无以对】
　　费祎使吴孙权飨之逆敕羣臣使至伏食勿起祎至权为辍食祎嘲之曰凤凰来朝麒麟钝驴无知伏食如故诸葛瑾辍食反嘲之曰援植梧桐以待凤凰有何燕雀自称来翔【原注诸如此例合曰调过为疏鄙也不足多称】
　　羊戎好为防声江夏王设斋使戎铺舒法坐戎处分曰官教前床可开八尺江夏曰开床小狭戎复唱曰官家恨狭更广八分文帝与戎对曰金沟清泄铜池漾泄极佳光景当得剧棊【原注此其滑稽之雄未足以称辨也】
　　吴遣张温聘蜀百官皆饯焉秦宓未往诸葛亮累催之温曰彼何人也亮曰益州学者也及至温问宓曰君学乎宓曰五尺僮子皆学何必小人温复问曰天有头乎宓曰有之温曰何方宓曰诗云乃睠西顾以此推之头在西地温曰天有耳乎宓曰天处髙而聴卑诗云鹤鸣九臯声闻于天若其无耳何以聴之温曰天有足乎宓曰天歩艰难之子不犹若其无足何以歩之温曰天有姓乎宓曰姓刘温曰何以然也答曰今天子姓刘故以此知之温曰日生于东乎宓曰虽生于东而没于西【原注既学而又辨此其优也】
　　吴纪陟使魏廷问曰吴域几何曰西陵以至京都五千七百里道里甚逺难以坚守答曰譬如八尺之身其防风寒不过数处裴松谓不如金城万雉防之者四门而已
　　习凿齿诣释道安值持鉢趋堂凿齿乃翔往众僧之斋也众皆舍鉢敛祍唯道安食不辍不之礼也习甚恚之乃厉声曰四海习凿齿故故来防尔道安应曰弥天释道安无暇得相防习愈忿曰头有鉢上色鉢无头上毛道安曰靣有匙上色匙无靣上坳【习靣坳也】习又曰大鹏从南来众鸟皆戢翼何物冻老鸱腩腩低头食道安曰微风入幽谷安能动大才猛虎当道食不觉蚤防来于是习无以对【案太平御览载此事曰释道安俊辨有髙才自北至荆州与习凿齿初相见道安曰弥天释道安凿齿曰四海习凿齿】
　　志怪篇十二
　　夫耳目之外无有怪者余以为不然也水至寒而有温泉之热火至热而有萧邱之寒重者应沉而有浮石之山轻者当浮而有沉羽之水淳于能剖胪以理元化能刳腹以浣胃飬由拂蜻蛉之左翅燕丹使众鸡之夜鸣皆其例矣谓夏必长而蒜麦枯焉谓冬必死而竹栢茂焉谓始必终而天地无穷焉谓生必死而蛇长存焉若谓受气者皆有一定则雉有化蜄雀之为蛤蠰虫仮翼川鼃奋蜚防化为鴽草死为萤人化为虎蛇化为龙其不然乎及其干鹊知来猩猩识往太皥师蜘蛛而结罟金天据九扈以为政轩辕候凤鸣而调律唐尧观蓂荚以候时此又未必劣于人也逍遥国葱变而为韮壮武县桑化而为栢汝南之竹变而为蛇茵郁之藤化而为防卢躭为治中化为防白鹄王乔为邺令变作两蜚鳬谅以多矣故作志怪篇
　　秦青谓友人曰韩娥东之齐至雍门鬻歌既而余响绕梁三日不絶遇逆旅人辱之娥因举声哀哭一哭老少悲愁三日不食娥复举声长歌一里抃舞不能自禁忘向之悲也乃厚赂之雍门人至今善歌【案别卷载金楼子一条其事同其文互异又不着篇名附録于此以备考薛谭学讴于秦□未穷青之防于一日遂辞归秦青乃饯于郊衢抚节悲歌声震林木响遏行云薛谭乃谢求返终身不敢言归秦青谓其友曰昔韩娥东之齐匮粮过雍门鬻歌假食既去而响绕梁三日不絶左右以其人弗去过逆旅逆旅之人辱之韩娥因曼声哀哭一里老幼悲愁涕泣相对三日不食遽追而谢之娥复曼声长歌一里老幼喜欢抃舞弗能自禁乃厚赂而遣之故雍门之人至今善歌善哭效娥之遗声】
　　有人以优师献周穆王甚巧能作木人趍走俯仰如人镇其頥则可语捧其手则可舞王与盛姬共观木人瞚其目招王左右侍者王大怒欲诛优师优师大怖乃剖木以示王皆附防革木所为五臓完具王大悦乃废其肝则目不能瞚废其心则口不能语废其脾则手不能运王厚赐之
　　周穆王时西极有化人能入水火贯金石反山川移城郭穆王为起中天之台郑卫奏承云之乐月月献玉衣日日荐玉食幻人犹不肯舍乃携王至幻人之宫构以金银络以珠玉鼻口所纳皆非人间物也由是王心厌宫室幻人易之耳王大悦肆志逺逰
　　短人在康居国北男女皆长三尺
　　夫余国有美珠大如酸枣
　　海中得一布褐长三丈
　　天下之大物有北海之蟹举其螯能加山焉有东海之鱼焉有海燕焉一日逄鱼头七日遇鱼尾鱼产三百里海水如血
　　大月支及西胡有牛名曰白皮今日割取其肉明日疮即愈故汉人有至其国者西胡以此牛示之汉人对曰吾国有虫名为蚕如人食桑叶而吐丝外国人莫不信有蚕
　　东南有桃都【案别卷引此作郁】山山有大桃树上有天鸡日初出照此桃天鸡即鸣天下之鸡感之而鸣树下有两鬼对树持苇索取不祥之鬼食之今人正旦作两桃人以索中置雄鸡法乎此也
　　玉之精为白虎金之精为车渠枫脂千歳为琥珀铜之精为奴锡之精为婢松脂千歳为茯苓
　　大秦国人长十丈小秦国人长八尺一足国人长九寸女国有横【案别卷作潢】池水妇人入浴出则孕若生男子三年即死
　　神洲之上有不死草似菰苖人已死此草覆之即活秦始皇时大苑中多枉死者有鸟如乌状衘此草坠地以之覆死人即起坐始皇遣问北郭鬼谷先生云东海亶州上不死之草生琼田中
　　秦始皇闻鬼谷先生言因遣徐福入海求金菜玉蔬并一寸葚【原注金菜玉蔬四字诸本同然莫晓何义　案此条又见箴戒篇原本多脱误谨据太平御览校补】
　　秦王遣徐福求桑椹于碧海之中海中止有扶桑树长数千丈树两根同生更相依倚是名扶桑仙人食其椹而体作金光飞腾元宫也【案原本云求一寸葚尚云难得岂知碧海中有扶桑树云云谨据太平御览校改】
　　豫章有石以水灌之便热以鼎置其上灼食则熟张茂先博物君子也雷孔章亦一时之学士也入洛赍此石以示张张曰所谓燃石也余从兄劢为广州尝致数片煮食犹须烧之
　　余丙申歳婚初婚之日风景韶和末乃觉异妻至门而疾风大起折木发屋无何而飞雪乱下帷幔皆白翻洒屋内莫不缟素乃至垂覆阑瓦有时飞堕此亦怪事也至七日之时天景恬和无何云翳俄而洪涛波流井溷俱溢昬晓不分从叔广州昌住在西州南门新妇将还西州车至广州门而广州殒逝又怪事也丧还之日复大雨霔车轴折坏不复得前尔日天雷震西州防事两柱俱时粉碎于时莫不战栗此又尤为怪也
　　荆州髙斋盛夏之月无白鸟余亟寝处于其中及移余斋则聚蚊之声如雷数丈之间如此之异
　　或世见或世不见者涸泽数百歳谷之不徙水之不絶者生庆忌庆忌状如人其长四寸衣黄冠乘小马以其名呼之可使千里外一日反报
　　北泽之精生于虫者一头两身状若蛇以其名呼之可以取鱼鳖此并涸水之精也
　　齐桓公北征孤竹未至卑耳之谿见人长一尺形具焉【案管子作人物具焉】右袪衣而走马前左右皆不见桓公曰吾事之不济也岂有人若此乎管仲曰臣闻山神有俞如小儿【案管子作登山之神有俞儿者】状长一尺而人形见此覇王之君兴则山神见也走马前导之也袪衣前有水也右袪衣从右方可渉也至卑耳之谿有賛水者公乃从右方而渉既济水公拜管仲于马前曰仲父圣人也管仲曰圣人先知无形今已有形臣非圣人也善承教耳
　　桓公与管仲阖门而谋伐莒未发而已闻于国桓公怒管仲曰国必有圣人桓公曰然有艺席【案吕氏春秋作有执踱而上视者】必是人也少顷东郭【案吕氏春秋作牙】至桓公问曰子言伐莒也曰然公曰何以知之曰臣视二君之在台上也口开而阖是言莒也举手而指又当莒也君有甲兵之色臣是以知之也
　　山中有寅日称虞吏者虎也称当路【案抱朴子有君字】者狼也辰日称雨师者龙也知其物【案抱朴子有名字】则不能为害矣山精如小儿而独足足【案抱朴子作走】向后喜犯人名蚑呼之即止一名热【案抱朴子有内字】六【案抱朴子作亦】可兼呼之夜在山中见胡人者铜鐡精也见秦人者百歳木也中夜见火光者亦乆枯木也
　　外国方士能咒能临渊禹歩龙浮出有物长数十丈方士咒之即缩长数寸掇取着壶中輙有四五以水飬之余国少雨患者輙赍此龙徃卖之一龙直金十斤取一头置水中即兴云雨
　　巨在沙屿间背上生树木如渊岛尝有商人依其采薪及作食被灼热便还海于是死者数十人
　　海鸭大如鹅【案太平御览作如常鸭】班白文亦名文【案太平御览作交】鸟也
　　水鹄大而无尾和鸣如鹄声在水底
　　鲸鲵一名海防穴居海底鲸入穴则水溢为潮来鲸出穴则水入为潮退鲸鲵既出入有节故潮水有期用紫芝煮石石美如芋食之可更调和五味下橘皮葱豉名山之下生葱韮者是古人食石种也故语曰宁得一把五茄不用金玉一车宁得一片地榆不用明月寳珠五茄一名金盐地榆一名玉防唯二物可以煮石有树名独根分为二枝其东向一枝是木威树南向一枝是橄榄树扶南国今众香皆共一木根是旃檀节是沉香花是鸡舌叶是藿香胶是薰陆
　　地肺荆州济江西岸安船处也洪潦常浮不没故云地肺也其中有人焉居南定县足骨无节觧身有毛卧时更相扶然后能起
　　晋宁县境内出大防状如牛土人谓之鼹防天时将灾则从山出逰畎畆散落其毛悉成小防尽耗五稼利水内有木材元嘉中大水有千余叚木流出斧迹未灭俗曰汉将攻越筑城伐木于利水未运之前一夜忽失数千叚咸为鬼所匿今所流木昔鬼匿之者
　　荥阳郡山中有巨长八九尺下有文字前后足下各蹑一有时逾山越水咸观异之
　　晋时营道令何潜之于县界得一鸟犬如白鹭膝上自然有铜环贯之
　　有清盐池盐正四方广半寸其形扶踈似石人耕池旁地取池水沃种之去勿回视即生此盐
　　太极山有采华之草服之乃通万里之言
　　孔子在鲁城北茔中树以百数皆异种鲁人世世无能名者传言孔子弟子既皆异国之人各持其国树来种之孔子茔中至今不生荆棘草木
　　东平思王在东平民相传言思王归国后思归京师后葬其上松栢皆西靡是时思王皆生埋所宠幸者其号呼之声后数十年犹有闻者
　　脩羊公止于华隂山以道干汉景帝【案别卷作武帝】帝礼遇之数歳道不可得有诏问修羊公何能发语未讫于床上化为白羊题其胁曰脩羊公谢天子后置石羊于通灵台上
　　合浦【案原本作蒲今依别本校改】有康头山山上有一头鹿额上戴科藤一枝四条直上各长丈许
　　地镜经凡出三家有师旷地镜有白泽地镜有六甲地镜三家之经但说珍寳光气前金楼先生是嵩髙道士多逰名山寻丹砂于石壁上见有古文见照寳物之秘方用以照寳遂获金玉
　　凡有树木之变枝柯南枝枯折者寳在树南西枝枯折者寳在树西也
　　凡藏诸寳忘不知处者以铜盘盛井花水赴所拟地照之见人影者物在下也
　　入名山牵白犬抱白鸡山神大喜芝草及寳玉等自出【案太平御览引地镜图曰夫寳物在城郭邱墙之中树木为之变视柯偏有折枯是其候也视折枯所向寳有其方凡有金寳常变作积虵见此軰便脱只履若衣以掷之溺之即得凡藏寳忘不知处以大铜盘盛水着所疑地行照之见人影者物在下也据此则凡有树木之变以下三段皆地镜经之文因其文互异谨録以备考】有石连理生树髙一尺五寸枝头叶皆紫吴时人献以为瑞
　　青龙元年五月庚辰芝产于长平之习阳六月甲子许昌典农中郎将充奉以其事闻色丹紫质光耀髙尺八寸散为三十六茎枝干似珊瑚之形
　　巴蛇食象三歳而出其骨君子服之无心腹之疾魏明帝时京兆人食噉兼十许人遂大肥不能揺动其父曽作方长史官徙送彼县令共食之一二年中一乡为之敛
　　东海有牛鱼形如牛剥其皮贯之潮水至则毛起潮水去则毛弭
　　竒肱国民能为飞车从风逺行至于亶州伤破其车不以示民十年西风至复使给车遣归
　　无腹国人长而无腹
　　甘水之间有羲和国有女子方浴于甘渊
　　白盐山山洞澈有如水精及其映月光似琥珀胡人和之以供国厨名为君王盐亦名玉华【案曽慥类说作王】盐大月氐国善为蒲萄花叶酒或以根及汁醖之其花似杏而緑蘂碧须九春之时万顷竞发如鸾凤翼八月中风至吹叶上伤裂有似绫纨故风为蒲萄风亦名裂叶风也
　　巴陵僧房中木愈翦疾生终南山有子伐之疮随合浣纱女死三蛟至葬所窦武母窆蛇击柩前罗含之鸡能言西周之犬解语合浦桐叶飞至洛阳始兴鼓木奔至临武乐安胡氏【案别卷引作市】枯骨吟啸辽水浮棺有人言语鬼来求助张林使鬼而致富神女为董永织缣而免灾怀德郡石解语临川间山能啸泗水却流盖泉赴节虫食叶成字鹄口画作书狐屈指而作簿书狸羣呌而讲经传鼋头戴银钗猪脾带金铃成臯之鱼号慨华隂之狗涕零武昌郡閤杖有莲华长安城阁斧柯生叶黄巾将走草作鸟兽之形董卓欲诛叶为人马之状有莘氏女采儿于空桑之中水濵浣妪得子于流竹之里陆机引军而牙折桓元出逰而盖飘陨石于宋都雨玉于薄邑取董奉之杏去即值虎持归姜之橘还輙遇蛇益阳金人以杖筑地而成井水竹王以劔击石而出水夫差之女死以玉壶送葬韩重之女亡以金罂赠别石言于晋国石立于泰山神降于莘蛇鬪于郑子文受于莵之乳魏颗获结草之功龙战于夏庭树生于殷庙防稽城门之鼓击之声闻洛阳遂得号为雷门是何怪于妖祥之事可殚言乎









　　金楼子卷五
　　钦定四库全书
　　金楼子卷六　　　　　梁　孝元皇帝　撰杂记篇十三上【案此篇目録本分上下原本割裂有载上下篇名者今仍分属其但标杂记篇者则附于上篇之后下篇之前又此篇杂引子史疑皆有断语因原本割裂失去故或有或无今悉仍其旧谨识于此】
　　成汤诛独木管仲诛史符吕望诛任卨魏操诛文举孙防诛髙岱黄祖诛祢衡晋相诛嵇康汉宣诛杨恽此岂闗大盗者深防政术腹诽心谤不可全也
　　所以有殻者何也欲以自卫也而人求而鑚灼之何也为殻也鸟所以可爱者为有羽也而人杀之何也为毛也私家有器甲欲以防盗也而王法治之闾阎间有利口之人者欲自进也而县官裁之可不戒哉
　　有人读书握卷而輙睡者梁朝有名士呼书卷为黄妳此盖见其羙神养性如妳媪也夫两叶蔽目不见泰山两豆塞耳不闻雷奋以其専志也専志既过不觉睡也赵简子沉鸾激于河曰吾尝好声为吾致之吾尝好宫室为吾致之吾尝好良马善御为吾致之吾好贤士而鸾激未尝进一人是长吾过而黜吾善也夫简子者能善督责于臣矣
　　有人以人物就问司马徽者徽初不辨其髙下毎輙言佳其妇谏之曰人以君善士故质疑问于君君宜论辨使各得其所而一者言佳二者言佳岂人所咨问君之意耶徽曰汝此言亦复佳此所以避时也
　　刘穆之居京下家贫其妻江嗣女穆之好徃妻兄家乞食毎为妻兄弟所辱穆之不为耻一日徃妻家食毕求防榔江氏弟戯之曰防榔本以消食君常饥何忽须此物后穆之来为宋武佐命及为丹阳尹乃召妻兄弟设盛馔劝酒令醉言语致欢座席将毕令厨人以金拌贮防榔一斛曰此日以为口实客因此而退
　　顔师伯要幸贵臣莫二而多纳货贿家累千金宋世祖常与师伯摴蒲筹将决世祖先掷得雉喜谓必胜师伯后掷得卢帝失色师伯掷遽敛手佯曰防作卢尔是日师伯一输百金
　　宋山阳王休祐屡以言语忤顔色有庾道敏者能相手板休祐以己手板托为它许令占之庾曰此板相乃甚贵然后使人多諐忤休祐以褚渊详宻乃换其板它日渊得侍帝自称下官太宗多忌甚不悦而手板徃徃入相余以为信然
　　南阳刘类好察民间闻狗逐猪子声谓吏杀猪便曵五官掾孙弼时在职有三不肯迁之也吏题其门曰刘府君三不肯此戒褊急也余岂可不三复斯言哉
　　荆楚间有人名我者此人向父恒称我向子恒称名此其异也
　　卫人有夫妻祝神者使得布百匹其夫曰何少耶妻曰布若多子当买妾也
　　韩子曰燕人李季其妻私通还见私通者在内令解髪出门季曰是何人妻曰无之季曰吾见鬼也妻曰宜取五姓【案韩非子作牲】尿浴季乃诈之曰此兰汤也【案以上十二条原本有杂记上篇标目今彚于前其无标目者若干条则附于上篇之后下篇之前】
　　夫结绳之约不可治乱秦之绪干戚之舞不可解聊城之围且熊经鸟伸非谓伤寒之治呼吸吐纳又非续骨之膏故知济世各有其方也
　　晋乐见杀士防奔秦子紏见诛管夷吾方覇时乎时乎事不同也
　　吉凶在天犹影之随形响之应声也形动则影动声出则响应此分数乃有所系非身口之进退也
　　盖闻骐骥长鸣伯乐昭其能卢狗悲号韩国知其壮是以效之齐秦之路以逆千里之任
　　夫矢人岂不仁于函人矢人惟恐不伤人函人惟恐伤人故技术不同也射使人端钓使人防登髙而望临深而闚事使然也出林不得直道行险不得履绳鬻棺者欲民之死蓄谷者欲嵗之饥船漏水入壶漏内虚也狂者东走逐者亦东走溺者入水救者亦入水事虽同而心异也
　　孔子游舍于山使子路取水逄虎于水与战揽尾得之内于懐中取水还问孔子曰上士杀虎如之何子曰上士杀虎持虎头中士杀虎如之何子曰中士杀虎持虎耳又问下士杀虎如之何子曰下士杀虎捉虎尾子路出尾弃之复懐石盘曰夫子知虎在水而使我取水是欲杀我也乃欲杀夫子问上士杀人如之何曰用笔端中士杀人如之何曰用语言下士杀人如之何曰用石盘子路乃弃石盘而去
　　昔庄子妻死惠子吊之方箕踞鼓盆而歌岂非逹乎夏侯章为孟尝君所礼驾驷马有百人之食而章见人必毁孟尝君人有问其故答曰臣无功于孟尝君不尔则无见君之长也余以为不然
　　东方有士曰袁旌因将有适而饥于道狐邱之盗父见之下壶飱以予之问子谁也曰我狐邱之盗父也曰吾不食也两手据地而呕之不出喀喀然伏地而死也太史公书有时而谬郑世家云子产郑成公子而实子国之子也尚书顾命卫实侯爵卫世家则言伯爵斯又乖也尚书云金縢是周公东征之时史记是姬旦后又纰缪焉其余琐碎亦不为少
　　诸葛孔明尝战于鳯山
　　诸葛孔明到益州尝战于石室
　　诸葛孔明战于石井
　　曹植曰吾志不果吾道不行将来采史官之实録时俗之得失为一家之言藏之名山此外徒虚言耳
　　昔洛下有洞穴其深不测有一妇人欲杀其夫谓夫未尝见此穴夫自送观此穴妇遂推夫下穴经多时至底妇于后掷饭物如欲祭之此人良乆乃蘓得饭食徊徨覔路仍得一穴便匍匐从就觉所践如尘而闻粳米香噉之芬羙又赍以去食所赍将尽便入都郛郭修整宫观壮丽台榭房宇悉以金银为饰虽无日月明逾三光被羽衣奏歌乐长人诰令前去凡过如此者九有人云君命不得停还问张华当悉此人便随穴而行出交州后归洛问张华示之二物华云如尘者是黄河下龙泥是昆山泥也因诉华云为妻所苦华乃取其妻而煮之【案太平御览引幽明録曰洛下有洞穴妇欲杀夫推下经多时至底仍得一穴行数十里见人皆长三丈披羽衣如此九处最晩所至告饥长人指中庭栢树下有一羊令跪捋羊初捋得一珠后得始令其噉之即得疗饥复沿穴行出交州问张华云九处地仙名九馆大夫羊为痴龙初一珠食之天地等夀次者延年后者充饥而已与此条当为一事而其文互异谨附录以备考】
　　马耽以才学知名谯纵文表皆耽所制会则赋诗多箴谏蜀土闻王师当至耽方检封储藏为国防守朱龄石具以闻耽性轩傲故犹徙邉自发之后诸譛日至耽越嶲界谓所亲曰朱侯不因我下而见遣来此必惑于众口恐卒不免也居无防而闻蜀信当至遥判知尽沐浴席地安卧作诗毕叹曰所恨生于乱世矣我虽不引药比于瞑目信有事便随宜见杀勿叹我狂也言讫冺然若已絶矣蜀使继至一遵其言戮尸讫无所知此谓能耿介也【案晋书谯纵传朱龄石徙马躭于越嶲追杀之耽之徙也谓其徒曰朱侯不送我京师防众口也吾必不免乃盥洗而卧引绳而死湏龄石师至遂戮尸焉史谓不送我京师防众口也此谓朱龄石具以闻与史不同一也史谓师至此谓蜀使继至与史不同二也史谓引绳而死此谓言讫冺然若已絶与史不同三也又考宋书朱龄石传谯纵奔于涪城巴西人王志斩送伪尚书令马耽封府库以待王师则封府库以待宋之师者志也并无徙越嶲事晋书则谓其尚书令马耽封仓库以待王师此亦谓耽方检封储藏为国防守各书不同如此】
　　何承天于太祖座戱庾登之曰夫因祸为福未必皆智也庾答曰我亦几与三竖同戮承天为谢晦作表云当浮舟东下戮此三竖故庾公以此嘲之承天失色又与林道人同太祖坐常令二人棊林公指三棊谓承天曰维当承流直戮此三竖咏此言至于再三承天汗浃背恍惚苍茫遂致失局
　　孟昶立功专由妻也昶谓妻曰刘迈毁我于桓元正应作贼耳妻曰观君非谋及妇人或由湏钱财故也于是下其绛帐姊妹适人者有帐并衣服皆方便借取宻壊为袄得三千余领及平京城昶军容最盛
　　巢尚之求官执事就其求状尚之乃状云尚之始祖父尧让天下不受仍次鲁郡巢尚之年若干所由以其无三代疑于序用闻之于孝武帝武帝拊床赏叹曰此必不凡弥宜用之
　　世人相与呼父为鳯毛而孝武亦施之祖便当可得通用不知此言意何所出王翼在座闻孝武此言迳造谢超宗向侍御坐天防云弟有鳯毛吾不曾见此物暂借一看翼非惟不晓此防近不知超宗是谢鳯之儿超宗感触既深狼狈起还内里避之翼谓超宗还内检取鳯毛坐斋中待望乆之超宗心惧防歇兼冀其已悟于是更出对客翼又谓之曰鳯毛止于此一防本不将去差无损失那得遂不见借超宗又走乃令门人宻徃喻之翼然后去翼即是于孝武座呼羊肉为蹲鸱者乃其人也超宗字防卿中拜率更令驺人姓谢亦名超宗亦便自称姓名云超宗虫蚁就官乞睐几卿既不容詶此言驺人谓为不许而言之不已几卿又走
　　刘防少有豪气家产富厚自奉养伎妾艺貌当时絶伦筑馆穿池雅有佳趣饮食珍味贵防莫及当世之士皆愿与交防随方接对无不谐欵齐武帝微时防未之识时尝附人车载至防门同乗与防善独下造焉言毕而辞退防怪而问焉对曰与萧侍郎同车防自至车后请焉既而欢饮如旧相识齐武甚懐之
　　何敬容书名敬字大作茍小作文容字大作父小作口陆倕戯之曰卿名茍既竒大父殊不小敬容不能答常事衣服夏月入朝衣裳不整乃扶伏床下以熨斗熨之衣既甚轻背便焦灼不辨屯屯两字之异答人书曰吾比弊时人以为笑也不知晋国及晋朝人或嘲之曰献公杀贾后重耳杀懐愍卿忆此敬容曰从来所难此故足称匪人也
　　宋玉戱太宰屡游之谈后人因此流迁反语至相习至如太宰之言屡游鲍照之伐鼔孝绰歩武之谈韦粲浮柱之説是中太甚者不可不避耳俗士非但文章如此至言论尤事反语何僧智者尝于任昉坐赋诗而言其诗不类任云卿诗可谓髙厚何大怒曰遂以我为狗号任逐后解説遂不相领任君复云经蓄一枕不知是何木防有委巷之谓任君曰此枕是标槠之木任托不觉悟此人乃以宣夸于众有自得之色夫子曰必也正名乎斯言谠矣
　　孔翁归解元言能属文好饮酒气韵标逹尝语余曰翁归不畏死但愿仲秋之时犹观羙月季春之日得玩垂杨有其二物死所归矣余谓斯言虽有过差无妨有才也
　　王思防性好洁浄毎还侍中省洗浴必乞御水水清浊与他井不异且贵水名耳
　　庐陵威王之蓄内也千门相似万户如一斋前悉施木天以蔽光景春花秋月之时暗如深夜撤烛内人有不识晦明者动经一纪焉所以然者正以桑中之契犇则难禁栁园之下空床多怨所以严其制而峻其网家人譬之廷尉门内同于苫庐虽制控坚严而金玉满室土木缇罽不可胜云及凶冦济江而凴陵京邑王之邸第迩于路左重门自啓无复击柝之声春服初成遂等阏氏之饰黄金满匮前属九虎白璧千双后输六郡向之所闭今所开向之所聚今所屏去三惑可不戒乎昔者潘君之慕虢雨之为人也虢雨好学方夏置金镂龙盘于侧以洗墨渝焉潘君慕之遂无冬夏置金镂龙盘于侧而不以洗墨渝也此岂所谓爱其滞质而失其实也庐蒙侯之妍也行必捻其缨顔氏学之动足而捻其缨为不妍也如旧此又潘君也
　　余以九日从上幸乐游苑被敕押伏防敕板军主新从荆还人马器甲震耀京辇百姓观者如堵墙焉上诸子之中特垂慈爱相赉相接其日赋诗防赏其晩道义被称左右拭目朋友改观此时天髙气清炎凉调适千载一时矣上谓人曰余义如荀粲武如孙防余经侍副君讲时季秋也召登含露之阁同时奉令者定襄侯只舍人庾肩吾而已曲防恩晏自夜至朝奉玉裕之温入铜龙之省曈昽日色还想安仁之赋徘徊月影悬思子建之文此又一生之至乐也余后为江州刺史副君赐报曰京师有语曰议论当如湘东王仕宦当如王克时始为仆射领选也【案王克时史无此人且此二句必有韵之语时字文义当属下句考梁书王莹字奉光武帝时为左仆射克与光以形相近而讹上脱奉字光与王音正相协今未敢輙改姑仍其旧】余作金楼子未竟从荆州还都时有言是鍜真金为楼子者来诣余三爵之后徃徃乞借金楼子玩弄之应大竒巧此则近可咍也
　　宋岱之鸡犹解谈説
　　昔玉池国有民壻面大丑妇国色鼻齆壻乃求媚此妇终不肯囘遂买西域无价名香而熏之还入其室妇既齆矣岂分香臭哉世有不説适物而变通求进尽皆此类也
　　参丝之绞以琴缓张则挠急张则絶【案以下七条原本无篇名附録于此】
　　王仲宣昔在荆州著书数十篇荆州壊尽焚其书今存者一篇知名之士咸重之见虎一毛不知其斑【案原本仅存末八字谨据太平御览校补】
　　桂华无实玉巵无当【当底也今俗犹有匡当之言也】
　　周赧王即位负债而逃之名为逃债之宫今洛阳南宫謻台是也窃民铁而藏之
　　専诸学炙鱼香闻数里王僚索鱼炙専诸持利钢刀藏着鱼腹中持刀防者于后钩専诸而诸隐刀刺王僚乳出彻后屏风僚子羗忌走及犇牛手接飞燕阖闾患之石室铜户藏翳备之也
　　汉张猛皇甫商少而善相为狎既过乃至相杀爰及出奔故君子知慎之貌必斋庄于事为善
　　邱迟出为永嘉郡羣公祖道于东亭敬子沈隐侯俱至邱云少来搜集书史颇得诸遗书无复首尾或失名凡有百余卷皆不得而知今并欲焚之二客乃谓主人云可皆取出共防之傅金紫末至二客以向诸书示之傅乃发擿剖判皆究其流出所得三分有二賔客咸所悦服
　　杂记下篇
　　殷汤取士于商贾周武取士于负薪齐桓取士于车辕大汉取士于奴仆明王圣主取士以贤不拘卑贱故其功徳洋溢名流竹帛也
　　大器不可小用小士不可大任
　　周君出猎见白鴈为羣周君鼓弩欲射道之行者其御公孙龙下车拊矢曰君以鴈射人无乃虎狼也
　　魏绛请施舍积粟自公以下有积者尽出之国无滞粟亦无困人公无禁利又无贪民行之期年国乃有节此盖防古之法耳今若开府并以济民忽值妖贼便当束手此刘虞惜放火所以见诛仲堪赈贫民于兹窜矣赵简子出畋命郑龙射埜人使无惊吾鸟龙曰吾先君晋文公伐卫不僇一人今君一畋而欲杀良民是虎狼也简子曰人畋得兽我畋得士故縁木愈髙者愈惧人爵愈贵者愈危可不慎乎
　　齐桓公饮酒醉遗其冠耻之三日不朝管仲曰此非有国之耻胡不雪之以政公曰善因发仓粟赐贫穷论囹圄出薄罪处三日而民歌之曰公胡不复遗其冠齐宣王昼卧【案説苑作出猎】于社山父老十三人迎劳王王命赐父老田不租又无徭役父老皆拜而闾邱先生独不拜王问之对曰臣愿得夀而富贵也王曰夫生杀有时夀非寡人所得许也今仓廪以备灾荒无以富先生大官无缺无以贵先生闾邱曰不然愿大王选良吏以牧之臣得夀矣春秋振之以时无烦扰百姓臣得富矣大王出令曰少者敬老则臣得贵矣王曰善夫
　　主有三恶不修文徳而尚武力不明教化而枉任刑是一恶也妃妾百数黔首多鳏寡是二恶也男不耕耨女不纺绩杼轴既空田畴芜薉是三恶也主有三殆倍徳好色亲謟谀逺忠直嬖子众多嫡嗣无立是一殆也严刑峻法是二殆也犬马啖黍民不厌糟糠是三殆也田光鞠武俱徃荆轲轲时饮酒醉卧光等徃视之唾其耳中而去轲醉觉问曰谁唾我耳妇曰燕太子师傅向来是二人唾之轲曰出口入耳此必大事
　　燕田光鞠武俱徃荆轲轲在席击筑而歌莫不髪上穿冠
　　昔邓通从理入口相者曰必饿死汉文帝曰能富通者我也赐以铜山其后果饿死
　　枚乗云磨礲不见其损有时而尽种树不见其长有时而大积行不知其善有时而用弃义不知其恶有时而亡也
　　楚国龚舍初随楚王朝宿未央宫见蜘蛛焉有赤蜘蛛大如栗四面萦罗网有虫触之而死者退而不能得出焉舍乃叹曰吾生亦如是矣仕宦者人之罗网也岂可淹嵗于是挂冠而退时人笑之谓舍为蜘蛛之隐桓谭有新论华谭又有新论雄有太元经杨泉有太元经谈者多误动形言也或云桓谭有新论何处复有华谭子有太元经何处复有太元经此皆由不学使之然也
　　诸葛司马二相诚一国之宗师霸王之贤佐也孔明起巴蜀之地蹈一州之土省任刑法整齐军伍歩卒数万长驱祁山慨然有河洛饮马之志仲逹据天下十倍之地仗兼并之众据牢城拥精鋭无擒敌之意若此人不已则雍梁败矣方知司马理大优乎
　　髙贵乡公赋诗给事中甄歆陶成嗣各不能着诗受罚酒金谷聚前绛邑令邵荥阳中牟潘豹沛国刘不能着诗并罚酒三斗斯无才之甚矣
　　毕卓常饮废职比舍郎酿熟卓因醉夜至其瓮间取酒饮之掌酒者不察执而缚之郎徃视之乃毕吏部也遽释其缚卓遂与主人饮于瓮间取醉而去卓尝谓人曰右手持酒杯左手执蠏螯拍浮酒池中便足了一生也孔静居山隂宋武防时以静东豪故徃之静时昼寝梦人语曰天子在门觉寤即遣人出防而帝亦适至静虚已接对仍留帝宿夜设粥无鲑新伏鵞卵令煮以为肴贼平京都以静为奋威将军防稽内史
　　元嘉中张永开元武湖值古冢上有一铜斗有柄若酒桍太祖访之朝士莫有识者何承天曰此亡新威斗王莽三公亡皆以赐之一在冢内一在冡外俄而又啓冢内得一斗有铭书称大司徒甄邯之墓
　　余好为诗赋及着诗宣修容勅防曰夫政也者生民之本也尔其朂之余毎留心此处恒举烛理事夜分而寝余六嵗能为诗其后著书之中唯玉韬最善
　　昔孔甲过人家主方产子占之曰子必有殃孔甲曰以为余子谁为殃之及长果见斫木而伤足
　　髙苍梧叔能为风车可载三十人日行数百里
　　梁有富人虞氏财资无量登髙楼临大路陈酒慱奕其上楼下侠客相随而行楼上慱奕者争采而笑防飞鸢坠腐防正中侠客侠客闻楼上笑谓虞氏以防投已夜聚攻灭虞氏
　　宋邱之鼎以烹鸡多沈则淡少沈则焦
　　郑泉愿得五百斛船贮酒四时甘肥置两头谓人言死必我于陶家之侧百年之后形化为土得为酒器岂不美哉
　　李元礼冽冽如长松下风周君飕飕如小松下风【案此条原本不载篇名详文义应属此篇谨附】
　　魏文侯见宋陵子三仕不愿文侯曰何贫乎曰王见楚之富者牧羊九十九而愿百尝访邑里故人其隣人贫有一羊者富拜之曰吾羊九十九今君之一盈成我百则牧数足矣邻者与之从此观焉富者非贫贫者非富也【案此条原本无太平御览引作符子明郭伟所辑百子金丹引作金楼子谨附于此】
　　自序篇十四
　　人间之世飃忽几何如凿石见火窥隙观电萤覩朝而灭露见日而消岂可不自序也
　　余六嵗解为诗奉敕为诗曰池萍生已合林花发稍稠风入花枝动日映水光浮因尔稍学为文也
　　昔葛稚川自序曰读书万卷十五属文
　　余不闲什一憎人治生性乃隘急刑狱决罪多从厚降大辟之时必有不忍之色多所捶扑左右之间耳刘之亨尝语余曰君王明断不凡此皆大寛小急也天下万事泛泛犯罪余皆寛贳之必有不逊者多不防宏贷也魏文帝曰余于弹棊略尽其妙能用手巾角拂有儒生能以低巾角而拂之合乡侯东方安世张公子并皆一时佳手余经防储皇赉弹棊具驳犀子彭城锦石局银镂香白檀床余遂归于不解未曾一中
　　余性不耐奏对【案此下疑有脱文】侍姬应有二三百人并赐将士
　　余不饮酒而又不憎人饮毎遇醉者輙欣欣然而已吾年十三诵百家谱虽畧上口遂感心气疾当时犇走及长渐善频防五男衔悲怳惚心地荼苦居则常若尸存行则不知所适有时觉神在形外不复附身及以大儿为南征不复继奉国讳随念灰灭万虑尽矣既感心气累问通人心气之名当为何起多无以对余以为庄子云无疾而呼其笑若惊此心气也曼倩有言隂阳争则心气动心气动则精神散华谭曰肝气防则面青心气动则面赤左氏云周王心疾终于童心疾卒曹志亦有心疾殷师者仲堪之父也有此病近张思光居防之后感此病凉国太史令赵造干度歴三十年以心疾卒晋阮裕谓士狂者岂其余乎
　　吾小时夏日夕中下绛纱蚊绹中有银瓯一枚贮山隂甜酒卧读有时至晓率以为常又经病疮肘膝烂尽比以来三十余载泛玩众书万余矣曰余年十四苦眼疾沉痼比来转暗不复能自读书三十六年来恒令左右唱之曾生所谓诵诗读书与古人居读书诵诗与古人期兹言是也【案此叚又见别卷作金楼子杂记下篇但无小字蚊绹　字甜作沈读下无书字今详考其文义宜属此篇谨校正】余将冠方好易卜及至射覆十中乃至八九尝经至郢州从兄平西令吾射金玉琥珀三指镮筮遇姤之履其辞曰上既为天其体则圜指环之象金玉在焉寅爻帯乎虎【案后周书作寅爻帯午上则为虎】琥珀生光在合中央合中之物凡有三种按卦而谈或轻或重又有人名褁襞纸中射之得鼎卦余言曰鼎卦上离为日下巽为木日下安木杲字也此是典籖裴重欢疏潘杲名与余射之他验皆如此也
　　余初至荆州卜雨时孟秋之月阳亢日久月旦虽雨俄而便晴有人云谚曰雨月额千里赤盖旱之徴也【案曾慥类説月额下有月内多雨之细者如织悬丝十一字】吾乃端防拂蓍遇复不动既而言曰庚子爻为世水出生于金七月建申申子辰又三五合必在此月五日庚子果值甘雨余又以十七日筮何时云卷金翘日辉合璧红尘暗陌丹霞映日谓亢阳之势未霑膏泽筮【案云卷以下二十五字原本脱去又讹为当雨二字谨据太平御览校补】遇坎之比于是辍蓍而叹曰坎者水也子爻为世其在今夜三更平地上有水坎之为比其方有甘雨乎欣然有自得之志【案末七字原本脱去谨据太平御览校补】
　　姚文烈善卜谓余曰此二十一日将雨其在虞渊之时余乃筮之遇谦之小过既而言曰坤艮二象俱在土宫非直无雨乃应开霁俄而星如玉李月上金【原缺】雾生犹縠河垂似余乃欣然【案原本俄而下作果晴无星如玉李十字据太平御览校补御览金字下又缺二字曽慥类説载金楼子有云雾生犹縠河垂似帯又有云星悬玉李云展金翘当即此二段中语谨据此校补二字改一字仍缺一字但云展金翘御览引在上叚中岂慥以意作对语耶今未敢輙改附识于此】
　　吾齓年之时诵咒受道于法朗道人诵得浄观世音咒药上王咒孔雀王咒中尉何登善能解作外典咒痈疽禹歩之法余就受之至十嵗时敕防赐向道士黄侯晔建安侯正立并是汝年时汝不学义余尚幼未能受年十二三侍读臧严又有此劝余答曰只诵咒自是佳伎俩请守此一隅其年末乃頺然改途不复説咒也石季伦笃好林薮有别庐在河南界金谷涧中涧中又有水碓土窑



　　金楼子卷六
