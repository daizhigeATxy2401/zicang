　　钦定四库全书　　　　　子部十
　　顔氏家训　　　　　　　杂家类一【杂学之属】提要
　　【臣】等谨案顔氏家训二卷旧本题北齐黄门侍郎顔之推撰考陆法言切韵序作于隋仁夀中所列同定八人之推与焉则实终于隋代旧本所题葢据作书之时也陈振孙书録解题云古今家训以此为祖然李翶所称太公家训虽属伪书至杜预家诫之类则在前久矣特之推所撰卷帙较多耳晁公武读书志云之推本梁人所着凡二十篇述立身治家之法辨正时俗之谬以训子孙今观其书大抵于世故人情深明利害而能文之以经训故唐志宋志俱列之儒家然其中归心等篇深明因果不出当时好佛之习又兼论字画音训并考正典故品第文艺曼衍旁涉不専为一家之言今特退之杂家从其类焉又是书隋志不着録唐志宋志俱作七卷今本乃止二卷钱曾读书敏求记载有宋钞淳熈七年嘉兴沈揆本七卷以阁本蜀本及天台谢氏所校五代和凝本叅定末附考证二十三条别为一卷且力斥流俗并为二卷之非今沈本不可复见无由知其分卷之旧姑从明人刋本録之然其文既无异同则卷帙分合亦为细故惟考证一卷佚之为可惜耳乾隆四十二年十月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀




　　钦定四库全书
　　顔氏家训卷上
　　隋　顔之推　
　　序致篇第一
　　夫圣贒之书教人诚孝慎言检迹立身名亦已备矣魏晋以来所着诸子理重事逓相模斆犹屋下架屋牀上施牀耳吾今所以复为此者非敢轨物范世也业以整齐门内提撕子孙夫同言而信信其所亲同命而行行其所服禁童子之暴谑则师友之诫不如婢之指挥止凡人之鬭防则尧舜之道不如寡妻之诲谕吾望此书为汝曹之所信犹贤于传婢寡妻耳　吾家风教素为整宻昔在龆齓便防诲诱每从两兄晓夕温凊规行矩步安辞定色锵锵翼翼若朝严君焉赐以优言问所好尚励短引长莫不恳笃年始九嵗便丁荼蓼家徒离散百口索然慈兄鞠养苦辛备至有仁无威导示不切虽读礼传微爱属文颇为凡人之所陶染肆欲轻言不备边幅年十八九少知砥砺习若自然卒难洗荡二十以后大过稀焉每常心共口敌性与情竞夜觉晓非今悔昨失自怜无教以至于斯追思平昔之指铭肌镂骨非徒古书之诫经目过耳故留此二十篇以为汝曹后范耳
　　教子篇第二
　　上智不教而成下愚虽教无益中庸之人不教不知也古者圣王有胎教之法怀子三月出居别宫目不邪视耳不妄聴音声滋味以礼节之书之玉版藏诸金柜子生咳防师保固明仁智礼义导习之矣凡庶纵不能尔当抚婴稚识人顔色知人喜怒便加教诲使为则为使止则止比及数嵗可省笞罚父母威严而有慈则子女畏慎而生孝矣吾见世间无教而有爱每不能然饮食运为恣其所欲宜诫翻奬应诃反笑至有识知谓法当耳骄慢已习方复制之捶挞至死而无威忿怒日隆而增怨逮于成长终为败德孔子云少成若天性习惯如自然是也俗谚曰教妇初来教儿婴孩诚哉斯语　凡人不能教子女者亦非欲陷其罪恶但重于诃怒伤其顔色不忍楚挞惨其肌肤耳当以疾病为谕安得不用汤药针艾救之哉又宜思勤督训者可愿苛虐于骨肉乎诚不得已也　王大司马母魏夫人性甚严正王在湓城时为三千人将年逾四十少不如意犹捶挞之故能成其勲业梁元帝时有一学士聦敏有才为父所宠失于教义一言之是徧于行路终年誉之一行之非揜藏文饰冀其自改年登防宦暴慢日滋竟以言语不择为周逖抽肠衅鼓云　父子之严不可以狎骨肉之爱不可以简简则慈孝不接狎则怠慢生焉由命士以上父子异宫此不狎之道也抑搔痒痛县衾箧枕此不简之教也或问曰陈亢喜闻君子之逺其子何谓也对曰有是也盖君子之不亲教其子也诗有讽刺之词礼有嫌疑之诫书有悖乱之事春秋有褒僻之讥易有备物之象皆非父子之可通言故不亲授耳【其意见白虎通】　齐武成帝子琅瑘王太子母弟也生而聪慧帝及后并笃爱之衣服饮食与东宫相凖帝每面称之曰此黠儿也当有所成及太子即位王居别宫礼数优僣不与诸王等太后犹谓不足常以为言年十许嵗骄恣无节器服玩好必拟乘舆常朝南殿见典御进新氷钩盾献早李还索不得遂大怒訽曰至尊已有我何意无不知分齐率皆如此识者多有叔段州吁之讥后嫌宰相遂矫诏斩之又惧有救乃勒麾下军士防守殿门既无反心受劳而罢后竟坐此幽薨　人之爱子罕亦能均自古及今此多矣贤俊者自可赏爱顽鲁者亦当矜怜有偏宠者虽欲以厚之更所以祸之共叔之死母实为之赵王之戮父实使之刘表之倾宗覆族袁绍之地裂兵亡可为灵明鉴也　齐朝有一士大夫尝谓吾曰我有一儿年已十七颇晓书防教其鲜卑语及弹琵琶稍欲通解以此伏事公卿无不宠爱亦要事也吾时俛而不答异哉此人之教子也若由此业自致卿相亦不愿汝曹为之
　　兄弟篇第三
　　夫有人民而后有夫妇有夫妇而后有父子有父子而后有兄弟一家之亲此三而已矣自兹以往至于九族皆本于三亲焉故于人伦为重者也不可不笃兄弟者分形连气之人也方其防也父母左提右挈前襟后裾食则同案衣则服学则连业游则共方虽有悖乱之人不能不相爱也及其壮也各妻其妻各子其子虽有笃厚之人不能不少衰也娣姒之比兄弟则踈薄矣今使踈薄之人而节量亲厚之恩犹方底而圆葢必不合矣唯友悌深至不为傍人之所移者免夫　二亲既殁兄弟相顾当如形之与影声之与响爱先人之遗体惜已身之分气非兄弟何念哉兄弟之际异于他人望深则易怨地亲则易弭譬犹居室一穴则塞之一隙则涂之则无頽毁之虑如雀防之不防风雨之不防壁防楹沦无可救矣仆妾之为雀防妻子之为风雨甚哉　兄弟不睦则子侄不爱子侄不爱则羣从防薄羣从防薄则僮防为雠敌矣如此则行路皆踖其面而蹈其心谁救之哉人或交天下之士皆有欢爱而失敬于兄者何其能多而不能少也人或将数万之师得其死力而失恩于弟者何其能踈而不能亲也　娣姒者多争之地也使骨肉居之亦不若各归四海感霜露而相思伫日月之相望也况以行路之人处多争之地能无间者鲜矣所以然者以其当公务而执私情处重责而怀薄义也若能恕已而行换子而抚则此患不生矣　人之事兄不可同于事父何为爱弟不及爱子乎是反照而不明也沛国刘璡尝与兄瓛连栋隔壁瓛呼之数声不应良久方答瓛怪问之乃云向来未着衣帽故也以此事兄可以免矣　江陵王绍弟孝英子敏兄弟三人特相爱友所得甘防新异非共聚食必不先尝孜孜色貌相见如不足者及西台防没绍以形体魁梧为兵所围二弟争共抱持各求代死终不得解遂并命尔
　　后娶篇第四
　　吉甫贤父也伯竒孝子也贤父御孝子合得终于天性而后妻间之伯竒遂放曾参妇死谓其子曰吾不及吉甫汝不及伯竒王骏丧妻亦谓人曰我不及曾参子不如曽元并终身不娶此等足以为诫其后假继惨虐孤遗离间骨肉伤心断肠者何可胜数慎之哉慎之哉江右不讳庶孽丧室之后多以妾媵终家事疥癣蚊防或未能免限以大分故稀鬭阋之耻河北鄙于侧出不预人流是以必须重娶至于三四母年有少于子者后母之弟与前妇之兄衣服饮食爰及婚宦至于士庶贵贱之隔俗以为常身没之后辞讼盈公门谤辱彰道路子诬母为妾弟黜兄为佣播先人之辞迹暴露祖考之长短以求直已者往往而有悲夫自古奸臣佞妾以一言陷人者众矣况夫妇之义晓夕移之婢防求容助相説引积年累月安有孝子乎此不可不畏　凡庸之性后夫多宠前夫之孤后妻必虐前妻之子非唯妇人怀嫉妬之情丈夫有沈惑之僻亦事势使之然也前夫之孤不敢与我子争家提携鞠养积习生爱故宠之前妻之子每居己生之上宦学婚嫁莫不为防焉故虐之异姓宠则父母被怨继亲虐则兄弟为雠家有此者皆门户之祸也　思鲁等从舅殷外臣博达之士也有子基谌皆已成立而再取王氏基每拜见后母感慕呜咽不能自持家人莫忍仰视王亦凄怆不知所容旬月求退便以礼遣此亦悔事也　后汉书曰安帝时汝南薛包字孟尝好学笃行丧母以至孝闻及父娶后妻而憎包分出之包日夜号泣不能去至被殴杖不得已庐于舍外旦入而洒扫父怒又逐之乃庐于里门昬晨不废积嵗余父母慙而还之后行六年服丧过乎哀既而弟子求分财异居包不能止乃中分其财奴婢引其老者曰与我共事久若不能使也田庐取其荒顿者曰吾少时所理意所恋也器物取其朽败者曰我素所服食身口所安也弟子数破其产还复赈给建光中公车特征至拜侍中包性恬虚称疾不起以死自乞有诏赐告归也
　　治家篇第五
　　夫风化者自上而行于下者也自先而施于后者也是以父不慈则子不孝兄不友则弟不恭夫不义则妇不顺矣父慈而子逆兄友而弟傲夫义而妇陵则天之防民乃刑戮之所摄非训导之所移也笞怒废于家则竪子之过立见刑罚不中则民无所措手足治家之寛猛亦犹国焉孔子曰奢则不逊俭则固与其不逊也宁固又云虽有周公之才之美使骄且吝其余不足观也已然则可俭而不可吝也俭者省约为礼之谓也吝者穷急不防之谓也今有奢则施俭则吝如能施而不奢俭而不恡可矣　生民之本要当稼穑而食桑麻以衣蔬果之蓄园塲之所产鸡豚之善埘圏之所生爰及栋宇器械樵苏脂烛莫非种殖之物也至能守其业者闭门而为生之具以足但家无盐井耳今北土风俗率能躬俭节用以赡衣食江南奢侈多不逮焉　梁孝元世有中书舍人治家失度而过严刻妻妾遂共货刺客伺醉而杀之　世间名士但务寛仁至于饮食饟馈僮防减损施惠然诺妻子节量狎侮宾客侵耗乡党此亦为家之巨蠧矣　齐吏部侍郎房文烈未尝嗔怒经霖雨絶粮遣婢籴米因尔逃窜三四许日方复擒之房徐曰举家无食汝何处来竟无捶挞尝寄人宅奴婢彻屋为薪略尽闻之颦蹙卒无一言　裴子野有踈亲故属饥寒不能自济者皆收养之家素清贫时逄水旱二石米为薄粥仅得遍焉躬自同之常无厌色邺下有一领军贪积已甚家童八百誓满一千朝夕肴膳以十五钱为率遇有客旅更无以兼后坐事伏法籍其家产麻鞋一屋衣数库其余财寳不可胜言南阳有人为生奥博性殊俭吝冬至后女壻谒之乃设一铜瓯酒数脔麞肉壻恨其单率一举尽之主人愕然俛仰命益如此者再退而责其女曰某郎好酒故汝尝贫及其死后诸子争财兄遂杀弟　妇主中馈唯事酒食衣服之礼耳国不可使预政家不可使干蛊如有聪明才智识达古今正当辅佐君子助其不足必无牝鸡晨鸣以致祸也　江东妇女略无交逰其婚姻之家或十数年间未相识者唯以信命赠遗致殷勤焉邺下风俗専以妇持门户争讼曲直造请逢迎车乘填街衢绮罗盈府寺代子求官为夫诉屈此乃恒代之遗风乎南间贫素皆事外饰车乘衣服必贵齐整家人妻子不免饥寒河北人事多由内政绮罗金翠不可废阙羸马顇奴仅充而已唱和之礼或尔汝之　河北妇人织絍组紃之事黼黻锦绣罗绮之工大优于江东也太公曰养女太多一费也陈蕃云盗不过五女之门女之为累亦以深矣然天生蒸民先人传体其如之何世人多不举女贼行骨肉岂当如此而望福于天乎吾有防亲家饶妓媵诞育将及便遣阍竖守之体有不安窥窻倚戸若生女者辄持将去母随号泣莫敢救之使人不忍闻也　妇人之性率宠子壻而虐儿妇宠壻则兄弟之怨生焉虐妇则姊妹之谗行焉然则女之行留皆得罪于其家者母实为之至有谚云落索阿姑飡此其相报也家之常可不诫哉　婚姻素对靖侯成规近世嫁娶遂有卖女纳财买妇输绢比量父祖计校锱铢责多还少市井无异或猥壻在门或傲妇擅室贪荣求利反招羞耻可不慎欤　借人典籍皆须爱护先有缺坏就为补治此亦士大夫百行之一也济阳江禄读书未竟虽有急速必待卷束整齐然后得起故无损败人不猒其求假焉或有狼籍几案分散部帙多为童幼婢妾之所防污风雨虫防之所毁伤实为累德吾每读圣人之书未尝不肃敬对之其故纸有五经词义及贤达姓名不敢秽用也　吾家巫觋祷请絶于言议符书章醮亦无祈焉竝汝曹所见也勿妖妄之费
　　风操篇第六
　　吾观礼经圣人之教箕箒箸咳唾唯诺执烛沃盥皆有节度亦为至矣但既残缺非复全书其有所不载及世事变改者学达君子自为节度相承行之故世号士大夫风操而家门颇有不同所见互称长短然其阡陌亦自可知昔在江南目能视而见之耳能聴而闻之蓬生麻中不劳翰墨汝曹生于戎马之间视聴之所不晓故聊记録以传示子孙　礼云见似目瞿闻名心瞿有所感触恻怆心眼若在从容平常之地幸须申其情耳必不可避亦当忍之犹如伯叔兄弟酷类先人可得终身肠断与之絶耶又临文不讳庙中不讳君所无私讳葢知闻名须有消息不必期于颠沛而走也梁世谢举甚有声举闻讳必哭为世所讥又臧逢世臧严之子也笃学修行不坠门风孝元经牧江州遣往建昌督事郡县民庶竞修牋书朝夕辐辏几案盈积书有称严寒者必对之流涕不省取记多废公事物情怨骇竟以不办而还此并过事也近在杨都有一士人讳审而与沈氏交结周厚沈与其书名而不姓此非人情也凡避讳者皆湏得其同训以代换之桓公名白博有五皓之称厉王名长琴有修短之目不闻谓布帛为布皓呼肾肠为肾修也梁武小名阿练子孙皆呼练为绢乃谓销链物为销绢物恐乖其义或有讳云者呼纷纭为纷烟有讳桐者呼梧桐树为白铁树便似戏笑耳周公名子曰禽孔子名儿曰鲤止在其身自可无禁至若卫侯魏公子楚太子皆名虮虱长卿名犬子王修名狗子上有连及理未为通古之所行今之所笑也北土多有名儿为驴驹豚子者使其自称及兄弟所名亦何忍哉前汉有尹翁归后汉有郑翁归梁家亦有孔翁归又有顾翁宠晋代有许思妣孟少孤如此名字幸当避之今人避讳更急于古名子者当为孙地吾亲识中有讳襄讳友讳同讳清讳和讳禹交防造次一座百犯闻者辛苦无僇頼焉昔司马长卿慕蔺相如故名相如顾元歆慕蔡邕故名雍而后汉有朱张字孙卿许暹字顔回梁世有庾晏婴祖孙登连古人姓为名字亦鄙事也昔刘文饶不忍骂奴为畜产今世愚人遂以相戏或有指名为豚犊者有识傍观犹欲掩耳况名之者乎近在议曹共平章百官秩禄有一显贵当世名臣意嫌所议过厚齐朝有一两士族文学之人谓此贵曰今日天下大同须为百代典式岂得尚作闗中旧意乎明公定是陶朱公大儿耳彼此欢笑不以为嫌　昔侯霸之子孙称其祖父曰家公陈思王称其父为家父母为家母潘尼称其祖曰家祖古人之所行今人之所笑也及南北风俗言其祖及二亲无云家者田里偎人方有此言耳凡与人言言已世父以次第称之不云家者以尊于父不敢家也凡言姑姊妹女子子已嫁则以夫氏称之在室则以次第称之言礼成他族不得云家也子孙不得称家者轻略之也蔡邕书集呼其姑女为家姑家姊班固书集亦云家孙今并不行也凡与人言称彼祖父母世父母父母及长姑皆加尊字自叔父已下则加贤字尊卑之差也王羲之书称彼之母与自称己母同不云尊字今所非也南人冬至嵗首不诣丧家若不修书则过节束带以
　　申慰北人至嵗之日重行吊礼礼无明文则吾不取南人宾至不迎相见捧手而不揖送客下席而已北人迎送并至门相见则揖古之道也吾善其迎揖　昔者王侯自称孤寡不谷自兹以降虽孔子圣师与门人言皆称名也后虽有臣仆之称行者葢亦寡焉江南轻重各有谓号具诸书仪北人多称名者乃古之遗风吾善其称名焉　言及先人理当感慕古者之所易今人之所难江南事不获已乃陈文墨防防无言者须言阀阅必以文翰罕有面论者北人无何便尔话说及相访问如此之事不可加于人也人加诸巳则当避之名位未髙如为勲贵所逼隠忍方便速报取了勿取烦重感辱祖父若没言须及者则敛容肃坐称大门中世父叔父则称从兄弟门中兄弟则称亡者子某门中各以其尊卑轻重为容色之节皆变于常若与君言虽变于色犹云亡祖亡伯亡叔也吾见名士亦有呼其亡兄弟为兄子弟子门中者亦未为安贴也北土都不行此太山羊偘梁初入南吾近至邺其兄子肃访偘委曲吾答之云卿从门中在梁如此如此肃曰是我亲第七亡叔非从也祖孝微在坐先知江南风俗乃谓之云贤从弟门中何故不解古人皆呼伯父叔父而今世多单呼伯叔从兄弟姊妹已孤而对其前呼其母为伯叔母此不可避者也兄弟之子已孤与他人言对孤者前呼为兄子弟子颇为不忍北土多呼为侄案尔雅丧服经左传侄名虽通男女并是对姑之称晋世已来始呼叔侄今呼为侄于理为胜也别易防难古人所重江南饯送下泣言离有王子侯梁武帝弟出为东郡与武帝别帝曰我年已老与汝分张甚心恻怆数行泪下侯遂宻云赧然而出坐此被责飘飖舟渚一百许日卒不得去北间风俗不屑此事岐路言离欢笑分首然人性自有少涕泪者肠虽欲絶目犹烂然如此之人不可强责　凡亲属名称皆须粉墨不可滥也无风教者其父已孤呼外祖父母与祖父母同使人为其不喜闻也虽质于面皆当加外以别之父母之世叔父皆当加其次第以别之父母之世叔母皆当加其姓以别之父母之羣从世叔父母及从祖父母皆当加其爵位若姓以别之河北士人皆呼外祖父母为家公家母江南田里间亦言之以家代外非吾所识凡宗亲世数有从父有从祖有族祖江南风俗自兹已往髙秩者通呼为尊同昭穆者虽百世犹称兄弟若对他人称之皆云族人河北士人虽三二十世犹呼为从伯从叔梁武帝尝问一中土人曰卿北人何故不知有族答云骨肉易踈不忍言族耳当时虽为敏对于礼未通吾尝问周让曰父母中外姊妹何以称之周曰亦呼为丈人自古未见丈人之称施于妇人也吾亲表所行若父属者为某姓姑母属者为某姓姨中外丈人之妇猥俗呼为丈母士大夫谓之王母谢母云而陆机集有与长沙顾母书乃其从叔母也今所不行齐朝士子皆呼祖防射为祖公全不嫌有所涉也乃有对面以相戏者　古者名以正体字以表德名终则讳之字乃可以为孙氏孔子弟子记事者皆称仲尼吕后微时尝字髙祖为季至汉袁种字其叔父曰丝王丹与侯霸子语字霸为君房江南至今不讳字也河北士人全不辨之名亦呼为字字固因呼为字尚书王元之兄弟皆号名人其父名云字罗汉一皆讳之其余不足怪也　礼间传云斩缞之哭若往而不反齐缞之哭若往而反大功之哭三哭而偯小功缌麻哀容可也此哀之发于声音也孝经云哭不哀皆论哭有轻重质文之声也礼以哭有言者为号然则哭亦有辞也江南丧哭时有哀诉之言耳山东重丧则唯呼苍天朞功以下则唯呼痛深便是号而不哭　江南凡遭重丧若相知者同在城邑三日不吊则絶之除丧虽相遇则避之怨其不已悯也有故及道遥者致书可也无书亦如之北俗则不尔江南凡吊者主人之外不识者不执手识轻服而不识主人则不于会所而吊他日修名诣其家　隂阳说云辰为水墓又为土墓故不得哭王充论衡云辰日不哭哭则重丧今无教者辰日有丧不问轻重举家清谧不敢发声以辞吊客道书又曰晦歌朔哭皆当有罪天夺之算丧家朔望哀感弥深宁当惜寿又不哭也亦不论　偏傍之书死有归煞子孙逃窜莫肯在家画瓦书符作诸厌胜丧出之日门前然火戸外列灰袚送家鬼章断注连凢如此比不近有情乃儒雅之罪人弹议所当加也　已孤而履嵗及长至之节无父拜母祖父母世叔父母姑兄姊则皆泣无母拜父外祖父母舅姨兄姊亦如之此人情也　江左朝臣子孙初释服朝见二宫皆当泣涕二宫为之改容颇有肤色充泽无哀感者梁武薄其为人多被抑退裴政出服问讯武帝贬瘦枯槁涕泗滂沱武帝目送之曰裴之礼不死也　二亲既殁所居斋寝子与妇弗忍入焉北朝顿邱李构母刘氏夫人亡后所住之堂终身鏁闭弗忍开入也夫人宋广州刺史纂之孙女故构犹染江南风教其父奬为州刺史镇寿春遇害构尝与王松年祖孝征数人同集谈防孝征善画遇有纸笔图写为人顷之因割鹿尾戏截画人以示构而无他意构怆然动色便起就马而去举坐惊骇莫测其情祖君寻悟方深反侧当时罕有能感此者吴郡陆襄父闲被刑襄终身布衣蔬饭虽姜菜有切割皆不忍食居家唯以掐摘供厨江陵姚子笃母以烧死终身不忍噉炙豫章熊康父以醉而为奴所杀终身不复尝酒然礼縁人情恩由义断亲以噎死亦当不可絶食　礼经父之遗书母之杯圏感其手口之泽不忍读用政为常所讲习雠校缮冩及偏加服用有迹可思者耳若寻常坟典为生什物安可悉废之乎既不读用无容散逸唯当缄保以留后世耳思鲁等第四舅母亲吴郡张建女也有第五妹三嵗丧母灵牀上屏风平生旧物屋漏沾湿出曝晒之女子一见伏牀流涕家人怪其不起乃往抱持荐席淹渍精神伤怛不能饮食将以问医医诊脉云肠断矣因尔便吐血数日而亡中外怜之莫不悲叹　礼云忌日不乐正以感慕罔极恻怆无聊故不接外宾不理众务耳必能悲惨自居何限于深藏也世人或端坐奥室不妨言笑盛营甘美厚供斋食迫有急卒宻戚至交尽无相见之理葢不知礼意乎魏世王修母以社日亡来嵗社修感念哀甚隣里闻之为之罢社今二亲丧亡偶值伏腊分至之节及月小晦后忌之外所经此日犹应感慕异于余辰不预饮防闻声乐及行游也　刘縚缓绥兄弟并为名器其父名昭一生不为照字唯依尔雅火傍作召耳然凢文与正讳相犯当自可避其有同音异字不可悉然刘字之下即有昭音吕尚之儿如不为上赵壹之子傥不作一便是下笔即妨是书皆触也尝有甲设防席请乙为宾而旦于公庭见乙之子问之曰尊侯早晩顾宅乙子称其父已往时以为笑如此比例触类慎之不可陷于轻脱江南风俗儿生一朞为制新衣盥浴装饬男则用弓矢
　　纸笔女则刀尺鍼缕并加饮食之物及珍寳服玩置之儿前观其发意所取以验贪廉愚智名之为试儿亲表聚集致防享焉自兹已后二亲若在每至此日尝有酒食之事耳无教之徒虽已孤露其日皆为供顿酣畅声乐不知有所感伤梁孝元年少之时每八月六日载诞之辰常设斋讲自阮修容薨殁之后此事亦絶　人有忧疾则呼天地父母自古而然今世讳避触途急切而江东士庶痛则称祢祢是父之庙号父在无容称庙父殁何容辄呼苍颉篇有倄【下痛交切声也】字训诂云痛而謼也【謼人故反】音羽罪反今北人痛则呼之声类音于来反今南人痛或呼之此二音随其乡俗并可行也　梁世被系劾者子孙弟侄皆诣阙三日露跣陈谢子孙有官自陈解职子则草屩粗衣蓬头垢面周章道路要执事叩头流血申诉寃枉若配徒诸子并立草庵于所署门不敢迎宅动经旬日官司驱遣然后始退江南诸宪司弹人事事虽不重而以教义见辱者或被轻系而身死狱戸者皆为怨讐子孙三世不交通矣刘洽为御史中丞初欲弹刘孝绰其兄溉先与刘善苦谏不得乃诣刘涕泣告别而去　兵防战危非安全之道古者天子丧服以临师将军凿防门而出父祖伯叔若在军阵贬损自居不宜奏乐防防及婚冠吉庆事也若居围城之中憔悴容色除去饰玩常为临深履薄之状焉父母疾笃医虽贱虽少则涕泣而拜之以求哀也梁孝元在江州尝有不豫世子方等亲拜中兵叅军李猷　四海之人结为兄弟亦何容易必有志均义敌令终如始者方可议之一尔之后命子拜伏呼为丈人申父友之敬身事彼亲亦宜加礼比见北人甚轻此节行路相逢便定昆季望年观貌不择是非至有结父为兄托子为弟者昔者周公一沐三握发一饭三吐餐以接白屋之士一日所见七十余人晋文公以沐辞竪头须致有图反之诮门不停宾古所贵也失教之家阍寺无礼或以主君寝食嗔怒拒客未通江南深以为耻黄门侍郎裴之礼号善为士大夫有如此辈对宾杖之其门生僮仆接于他人折旋俯仰辞色应对莫不肃敬与主无别也
　　慕贤篇第七
　　古人云千载一圣犹旦暮也五百年一贤犹比膊也言圣贤之难得防阔如此傥遭不世明达君子安可不攀附景仰之乎吾生于乱世长于戎马流离播越闻见已多所值名贤未尝不心醉魂迷向慕之也人在少年神情未定所与欵狎熏渍陶染言笑举动无心于学潜移暗化自然似之何况操履艺能较明易习者也是以与善人居如入芝兰之室久而自芳也与恶人居如入鲍鱼之肆久而自臭也墨翟悲于染丝是之谓矣君子必慎交游焉孔子曰无友不如己者顔闵之徒何可世得但优于我便足贵之世人多蔽贵耳贱目重遥轻近少长周旋如有贤哲每相狎侮不加礼敬他乡异县微借风声延颈企踵甚于饥渴校长短覈精麤或彼不能如此矣所以鲁人谓孔子为东家丘昔虞国宫之竒少长于君君狎之不纳其谏以至亡国不可不留心也用其言弃其身古人所耻凡有一言一行取于人者皆显称之不可窃人之美以为己力虽轻虽贱者必归功焉窃人之财刑辟之所处窃人之美鬼神之所责梁孝元前在荆州有丁觇者洪亭民耳颇善属文殊工草孝元书记一皆使之军府轻贱多未之重耻令子弟以为楷法时云丁君十纸不敌王襃数字吾雅爱其手迹常所寳持孝元尝遣典籖惠编送文章示萧祭酒祭酒问云君王比赐书翰及写诗笔殊为佳手姓名为谁郍得都无声问编以实答子云叹曰此人后生无比遂不为世所称亦是竒事于是闻者少复刮目稍仕至尚书仪曹郎末为晋安王侍读随王东下及西台陷殁简牍湮散丁亦寻卒于州前所轻者后思一纸不可得矣侯景初入建业台门虽闭公私草扰各不自全太子左卫率羊侃坐东掖门部分经畧一宿而办遂得百余日抗拒凶逆于时城内四万许人王公朝士不下一百便是恃侃一人安之其相去如此古人云巢父许由让于天下市道小人争一钱之利亦已悬矣　齐文宣帝即位数年便沈湎纵恣畧无纲纪尚能委政尚书令杨遵彦内外清谧朝野晏如各得其所物无异议终天保之朝遵彦后为李昭所戮刑政于是衰矣斛律明月齐朝折冲之臣无罪被诛将士解体周人始有吞齐之志闗中至今誉之此人用兵岂止万夫之望而已也国之存亡系其生死　张延隽之为晋州行台左丞匡维主将镇抚疆场储积器用爱活黎民隠若敌国矣羣小不得行志同力迁之既代之后公私扰乱周师一举此镇先平齐亡之迹啓于是矣
　　勉学篇第八
　　自古明王圣帝犹湏勤学况凢庶乎此事遍于经史吾亦不能郑重聊举近世切要以终窹汝耳士大夫子弟数嵗已上莫不被教多者或至礼传少者不失诗论及至冠婚体性稍定因此天机倍须训诱有志尚者遂能磨砺以就素业无履立者自兹堕慢便为凢人人生在世防当有业农民则计量耕稼商贾则计论货贿工巧则致精器用伎艺则深思法术武夫则惯习弓马文士则讲议经书多见士大夫耻涉农商羞务工伎射既不能穿札笔则才记姓名饱食醉酒忽忽无事以此销日以此终年或因家世余绪得一阶半级便谓为足安能自苦及有吉防大事议论得失然张口如坐云雾公私宴集谈古赋诗塞黙低头欠伸而已有识傍观代其入地何惜数年勤学长受一生愧辱哉梁朝全盛之时贵游子弟多无学术至于谚云上车不落则著作体中何如则秘书无不熏衣剃面傅粉施朱驾长檐车蹑髙齿屐坐碁子方褥凭斑丝隠嚢列器玩于左右从容出入望若神仙明经求第则顾人答策三九公防则假手赋诗当尔之时亦快士也及离乱之后朝市迁革铨衡选举非复曩者之亲当路秉权不见昔时之党求诸身而无所得施之世而无所用披褐而丧珠失皮而露质兀若枯木泊若穷流孤独戎马之间转死沟之际当尔之时诚驽材也有学艺者触地而安自荒乱已来诸见俘虏虽百世小人知读论语孝经者尚为人师虽千载冠冕不晓书记者莫不耕田养马以此观之安可不自勉耶若能常保数百卷书千载终不为小人也夫明六经之指涉百家之书纵不能增益德行敦厉风俗犹为一艺得以自资父兄不可常依乡国不可常保一旦流离无人庇廕当自求诸身耳谚曰积财千万不如薄伎在身伎之易习而可贵者无过读书也世人不问愚智皆欲识人之多见事之广而不肯读书是犹求饱而懒营馔欲暖而惰裁衣也夫读书之人自羲农已来宇宙之下凢识几人凢见几事生民之成败好恶固不足论天地所不能藏鬼神所不能隠也有客难主人曰吾见强弩长防诛罪安民以取公侯者有矣文义习史匡时冨国以取卿相者有矣学备古今才兼文武身无禄位妻子饥寒者不可胜数安足贵学乎主人对曰夫命之穷达犹金玉木石也修以学艺犹磨莹雕刻也金玉之磨莹自美其鑛璞木石之叚块自丑其雕刻安可言木石之雕刻乃胜金玉之鑛璞哉不得以有学之贫贱比于无学之冨贵也且负甲为兵咋笔为吏身死名灭者如牛毛角立杰出者如芝草握素披黄吟道咏德苦辛无益者如日蚀逸乐名利者几秋荼岂得同年而语矣且又闻之生而知之者上学而知之者次所以学者欲其多智明达耳必有天才防羣出类为将则闇与孙武吴起同术执政则悬得管仲子产之教虽未读书吾亦谓之学矣今子即不能然不师古之踪迹犹防被而卧耳人见隣里亲戚有佳快者使子弟慕而学之不知使学古人何其蔽也哉世人但知跨马被甲长弰强弓便云我能为将不知明乎天道辨乎地利比量逆顺鉴达兴亡之玅也但知承上接下积财聚谷便云我能为相不知敬鬼事神移风易俗调节隂阳荐举贤圣之至也但知私财不入公事夙办便云我能治民不知诚已刑物执辔如组反风灭火化鸱为凤之术也但知抱令守律早刑晩舎便云我能平狱不知同辕观罪分剑追财假言而奸露不问而情得之察也爰及农商工贾厮役奴钓鱼屠肉饭牛牧羊皆有先达可为师表博学求之无不利于事也夫所以读书学问本欲开心明目利于行耳未知养亲者欲其观古人之先意承顔怡声下气不惮劬劳以致甘腝惕然慙惧起而行之也未知事君者欲其观古人之守軄无侵见危授命不忘诚谏以利社稷恻然自念思欲效之也素骄奢者欲其观古人之恭俭节用卑以自牧礼为教本敬者身基瞿然自失敛容抑志也素鄙恡者欲其观古人之贵义轻财少私寡欲忌盈恶满赒穷防匮赧然悔耻积而能散也素暴悍者欲其观古人之小心黜巳齿舌存含垢藏疾尊贤容众薾然沮丧若不胜衣也素怯懦者欲观古人之达生委命强毅正直立言必信求福不囘勃然奋厉不可恐慑也厯兹以往百行皆然纵不能淳去泰去甚学之所知施无不达世人读书者但能言之不能行之忠孝无闻仁义不足加以断一条讼不必得其理宰千戸县不必理其民问其造屋不必知楣横而棁竪也问其为田不必知稷早而黍迟也吟啸谈谑讽咏辞赋事既优闲材增迃诞军国经纶略无施用故为武人俗吏所共嗤诋良由是乎夫学者所以求益尔见人读数十卷书便自髙大凌忽长者轻慢同列人疾之如讐敌恶之如鸱枭如此以学自损不如无学也古之学者为己以补不足也今之学者为人但能说之也古之学者为人行道以利世也今之学者为己修身以求进也夫学者犹种树也春玩其华秋登其实讲论文章春华也修身利行秋实也人生小防精神専利长成已后思虑散逸固须早教勿失机也吾七嵗时诵灵光殿赋至于今日十年一理犹不遗忘二十之外所诵经书一月废置便至荒无矣然人有坎防失于盛年犹当晩学不可自弃孔子云五十以学易可以无大过矣魏武袁遗老而弥笃此皆少学而至老不倦也曾子七十乃学名闻天下荀卿五十始来游学犹为硕儒公孙四十余方读春秋以此遂登丞相朱云亦四十始学易论语皇甫谧二十始授孝经论语皆终成大儒此并早迷而晩窹也世人婚冠未学便称迟暮因循面墙亦为愚尔防而学者如日出之光老而学者如秉烛夜行犹贤乎暝目而无见者也学之兴废随世轻重汉时贤俊皆以一经圣人之道上明天时下该人事用此致卿相者多矣末俗已来不复尔空守章句但诵师言施之世务殆无一可故士大夫子弟皆以博涉为贵不肯専儒梁朝皇孙已下总丱之年必先入学观其志尚出身已后便从文吏略无卒业者冠冕为此者则有何刘瓛明山宾周舍朱异周正贺琛贺革萧子政刘縚等兼通文史不徒讲説也洛阳亦闻崔浩张伟刘芳邺下又见邢子才四儒者虽好经术亦以才博擅名如此诸贤故为上品以外率多田里闲人音辞鄙陋风操蚩拙相与専固无所堪能问一言辄酬数百责其指归或无要防邺下谚云博士买驴书劵三纸未有驴字使汝以此为师令人气塞孔子曰学也禄在其中矣今勤无益之事恐非业也夫圣人之书所以设教但明练经文粗通注义常使言行有得亦足为人何必仲尼居即须两纸防义燕寝讲堂亦复何在以此得胜宁有益乎光隂可惜譬诸逝水当博览机要以济功业必能兼美吾无间焉俗间儒士不涉羣书经纬之外义防而已吾初入邺与博陵崔文彦交游尝说王粲集中难郑尚书事崔转为诸儒道之始将发口悬见排蹙云文集止有诗赋铭诔岂当论经书事乎且先儒之中未闻有王粲也崔笑而退竟不以粲集示之魏收之在议曹与诸博士议宗庙事引据汉书博士笑曰未闻汉书得证经术魏便忿怒都不复言取韦成传掷之而起博士一夜共披寻之达明乃来谢曰不谓成如此学也　夫老庄之书葢全真养性不肎以物累己也故藏名柱石终蹈流沙匿迹漆园卒辞楚相此任纵之徒耳何晏王弼祖述宗递相夸尚景附草靡皆以农黄之化在乎巳身周孔之业弃之度外而平叔以党曹爽见诛触死权之网也辅嗣以多笑人被疾陷好胜之穽也山巨源以蓄积取讥背多藏厚亡之文也夏侯以才望被戮无支离拥肿之鉴也荀奉倩丧妻神伤而卒非鼓缶之情也王夷甫悼子悲不自胜异东门之达也嵇叔夜排俗取祸岂和光同尘之流也郭子以倾动权势宁后身外已之风也阮嗣宗沈酒荒迷乖畏途相诫之譬也谢防舆赃贿黜削违弃其余鱼之防也彼诸人者并其领袖宗所归其余桎梏尘滓之中颠仆名利之下者岂可备言乎直取其清谈雅论剖析微宾主往复娱心恱耳非济世成俗之要也洎于梁世兹风复阐庄老周易总谓三武皇简文躬自讲论周正奉赞大猷化行都邑学徒千余实为盛美元帝在江荆间复所爱习召置学生亲为教授废寝忘食以夜继朝至乃倦剧愁愤輙以讲自释吾时颇预末筵亲承音指性既顽鲁亦所不好云　齐孝昭帝侍娄太后疾容色顦顇服膳减损徐之才为灸两穴帝握拳代痛爪入掌心血流满手后既痊愈帝寻疾崩遗诏恨不见太后山陵之事其天性至孝如彼不识忌讳如此良由无学所为若见古人之讥欲母早死而悲哭之则不发此言也孝为百行之首犹须学以修饰之况余事乎　梁元帝尝为吾说昔在会稽年始十二便已好学时又患疥手不得拳膝不得屈闲斋张葛帏避蝇独坐银瓯贮山隂甜酒时复进之以自寛痛率意自读史书一日二十卷既未师受或不识一字或不解一语要自重之不知厌倦帝子之尊童稚之逸尚能如此况其庶士冀以自达者哉古人勤学有握锥投斧照雪聚萤锄则带经牧则编简亦为勤笃梁世彭城刘绮交州刺史勃之孙早孤家贫灯烛难办常买荻尺寸折之燃明夜读孝元初出会稽精选寮寀绮以才华为国常侍兼记室殊防礼遇终于金紫光禄义阳朱詹世居江陵后出都好学家贫无资累日不防乃时吞纸以实腹寒无毡被抱犬而卧犬亦饥虚起行盗食呼之不至哀声动隣犹不废业卒成学士官至镇南录事叅军为孝元所礼此乃不可为之事亦是勤学之一人东莞臧逢世年二十余欲读班固汉书苦假借不久乃就姊夫刘缓乞丐客刺书翰纸末手冩一本军府服其志尚卒以汉书闻齐有宦者内叅田鹏鸾本蛮人也年十四五初为阍寺便知好学怀袖握书晓夕讽诵所居卑末使役苦辛时伺闲隙周章询请每坐文林馆气喘汗流问书之外不暇他语及覩古人节义之事未尝不感激沈吟久之吾甚怜爱倍加开奬后被赏遇赐名敬宣位至侍中开府后主之奔青州遣其西出叅伺动静为周军所获问齐王何在绐云已去计当出境疑其不信欧捶服之每折一支辞色愈厉竟断四体而卒蛮夷童丱犹能以学成忠齐之将相比敬宣之奴不若也　邺平之后见徙入闗思鲁尝谓吾曰朝无禄位家无积财当肆筋力以申供养每被课笃勤劳经史未知为子可得安乎吾命之曰子当以养为心父当以学为教使汝弃学狥财丰吾衣食食之安得甘衣之安得暖若务先王之道绍家世之业藜緼褐我自欲之　书曰好问则裕礼云独学而无友则孤陋而寡闻葢须切磋相起明也见有闭门读书师心自是稠人广坐谬误羞慙者多矣糓梁传称公子友与莒拏相搏左右呼曰孟劳孟劳者鲁之寳刀名亦见广雅近在齐时有姜仲岳谓公子左右姓孟名劳多力之人为国所寳与吾苦诤时清河郡守邢峙当世硕儒助吾证之赧然而伏又三辅决録云灵帝殿柱题曰堂堂乎张京兆田郎葢引论语偶以四言目京兆人田凤也有一才士乃言时张京兆及田郎二人皆堂堂耳闻吾此説初大惊骇其后寻愧悔焉江南有一权贵读误本蜀都赋注解蹲鸱芋也乃为羊字人馈羊肉答书云捐惠蹲鸱举朝惊骇不解事义久后寻迹方知如此元氏之世在洛京时有一才学重臣新得史记音而颇纰缪误反颛顼字顼当为许録反错作许縁反遂一一谓言从来谬音専旭当音専翾耳此人先有髙名翕然信行朞年之后更有硕儒苦相究讨方知误焉汉书王莾赞云紫色防声余分闰位谓以伪乱真尔昔吾尝共人谈书言及王莾形状有一俊士自许史学名价甚髙乃云王莾非直鸱目虎吻亦紫色蛙声又礼乐志云给太官挏马酒李竒注以马乳为酒也揰挏乃成二字并从手揰【都抒反】挏【达孔反】此谓撞捣挺挏之今为酪酒亦然向学士又以为种桐时太官酿马酒乃熟其孤陋遂至于此太山羊肃亦称学问读潘岳赋周文弱枝之枣为杖策之杖世本容成造厯以厯为碓磨之磨谈说制文援引古音必须眼学勿信耳受江南闾里间士大夫或不学问羞为鄙朴道聴涂说强事饰辞呼征质为周郑谓霍乱为博陆上荆州必称峡西下杨都言去海郡言食则糊口道钱则孔方问移则楚丘论婚则宴尔及王则无不仲宣语刘则无不公干凢有一二百件传相祖述寻问莫知源由施安时复失于庄生有乘时鹊起之说故谢朓诗曰鹊起登吴台吾有一亲表作七夕诗云今夜吴台鹊亦共往填河罗浮山记云望平地树如荠故戴髙诗云长安树如荠又邺下有一人咏树诗云遥望长安荠又尝见谓矜诞为夸毗呼髙年为冨有春秋皆耳学之过也夫文字者坟籍根本世之学徒多不晓字读五经者是徐邈而非许慎习赋诵者信褚诠而忽吕忱明史记者専皮邹而废篆籕学汉书者恱应苏而畧苍雅不知书音是其枝叶小学乃其宗系至见服防张揖音义则贵之得通俗广雅而不屑一手之中向背如此况异代各人乎【世人皆以通俗文为服防造未知非服防而轻之犹谓是服防而轻之故此论从俗也】　夫学者贵能博闻也郡国山川官位姓族衣服饮食器皿制度皆欲根寻得其原本至于文字忽不经怀己身姓名多或乖舛纵得不误亦未知所由近世有人为子制名兄弟皆山傍立字而有名峙者兄弟皆木傍立字而有名机者兄弟皆水傍立字而有名凝者名儒硕学此例甚多若有知吾之钟不调一何可笑吾尝从齐王幸幷州自井陉闗入上艾县东数十里有猎闾村后百官受马粮在晋阳东百余里亢仇城侧并不识二所本是何地博求古今皆未能晓及检字林韵集乃知猎闾是旧防余聚【防音猎也】亢仇旧是防防亭【上音武安反下音仇】悉属上艾时太原王邵欲撰乡邑记注因此二名闻之大喜吾初读庄子螝二首韩非子曰防有螝者一身两口争食相龁遂相杀也茫然不识此字何音逢人辄问了无解者案尔雅诸书蚕蛹名螝【音溃】又非二首两口贪害之物后见古今字谱此亦古之虺字积年凝滞豁然雾解尝游赵州见栢人城北有一小水土人亦不知名后读城西门徐整碑云洦流东指众皆不识吾案说文此字古魄字也洦浅水貌此水汉来本无名矣直以浅貌目之或当即以洦为名乎世中书翰多称勿勿相承如此不知所由或有妄言此忽忽之残缺耳案说文勿者州里所建之旗也象其柄及三游之形所以趣民事故忽遽者称为勿勿吾在益州与数人同坐初晴日明见地上小光问左右此是何物有一蜀竪就视荅云是豆逼耳相顾愕然不知所谓命取将来乃小豆也穷访蜀土呼粒爲逼时莫之解吾云三苍说文此字白下为皆训粒通俗文音方力反众皆欢悟愍楚友壻窦如同从河州来得一青鸟驯养爱翫举族呼之为鹖吾曰鹖出上党数曾见之色并黄黑无驳杂也故陈思王鹖赋云黄之劲羽试检说文鳻【音分】雀佀鹖而青出羌中韵集音分此疑顿释梁世有蔡朗讳纯既不涉学遂呼莼为露葵面墙之徒递相仿效承圣中遣一士大夫聘齐齐主客郎李恕问梁使曰江南有露葵否荅曰露葵是莼水乡所出卿今食者緑葵菜耳李亦学问但不测彼之深浅乍闻无以覆究思鲁等姨夫彭城刘灵尝与吾坐诸子侍焉吾闻儒行敏行曰凢字与谘议名同音者其数多少能尽识乎答曰未之究也请导示之吾曰凢如此例不预研检忽见不识误以问人反为无頼所欺不容易也因为说之得五十许字诸刘叹曰不意乃尔若遂不知亦为异事校定书籍亦何容易自雄刘向方称此职耳观天下书未徧不得妄下雌黄或彼以为非此以为是或本同末异或两文皆欠不可偏信一隅也
　　文章篇第九
　　夫文章者原出五经诏命筞檄生于书者也序述论议生于易者也歌咏赋颂生于诗者也祭祀哀诔生于礼者也书奏箴铭生于春秋者也朝廷宪章军旅誓诰敷显仁义发明功德牧民建国施用多途至于陶冶性灵从容讽谏入其滋味亦乐事也行有余力则可习之然而自古文人多陷轻薄屈原露才已显暴君过宋玉体貌容冶见遇俳优东方曼倩滑稽不雅司马长卿窃赀无操王褒过章童约雄德败美新李陵降辱夷虏刘歆反覆莽世傅毅党附权门班固盗窃父史赵元叔抗竦过度冯敬通浮华摈压马季长佞媚获诮蔡伯喈同恶受诛吴质诋诃乡里曹植悖慢犯法杜笃乞假无猒路粹隘狭已甚陈琳实号麄踈繁钦性无检格刘桢屈强输作王粲率躁见嫌孔融祢衡诞傲致殒杨修丁廙扇动取毙阮籍无礼败俗嵇康凌物防终传忿鬬免官孙楚矜夸凌上陆机犯顺履险潘岳干没取危顔延年负气摧黜谢灵运空踈乱纪王元长防贼自贻谢晖悔慢见及凢此诸人皆其翘秀者不能悉纪大较如此至于帝王亦或未免自昔天子而有才华者唯汉武魏太祖文帝明帝宋孝武帝皆负世议非懿德之君也自子游子夏荀况孟轲枚乗贾谊苏武张衡左思之俦有盛名而免过患者时复闻之但其损败居多耳每尝思之原其所积文章之体摽举兴会发引性灵使人矜伐故忽于持操果于进取今世文士此患弥切一事惬当一句清巧神厉九霄志凌千载自吟自赏不觉更有傍人加以砂砾所伤惨于矛防讽刺之祸速乎风尘深宜防虑以保元吉　学问有利钝文章有巧拙钝学累功不妨精熟拙文研思终归蚩鄙但成学士自足为人必乏天才勿强操笔吾见世人至于无才思自谓清华流布丑拙亦以众矣江南号为詅【力正反】痴符近在并州有一士族好为可笑诗赋誂撆邢魏诸公众共嘲弄虚相讃说便击牛酾酒招延声誉其妻明鉴妇人也泣而谏之此人叹曰才华不为妻子所容何况行路至死不觉自见之谓明此诚难也　学为文章先谋亲友得其评论者然后出手慎勿师心自任取笑旁人也自古执笔为文者何可胜言然至于宏丽精华不过数十篇耳但使不失体裁辞意可观遂称才士要须动俗葢世亦俟河之清乎　不屈二姓夷齐之节也何事非君伊箕之义也自春秋已来家有犇亡国有吞灭君臣固无常分矣然而君子之交絶无恶声一旦屈膝而事人岂以存亡而改虑陈孔璋居袁裁书则呼操为豺狼在魏制檄则目绍为虵虺在时君所命不得自専然亦文人之巨患也当务从容消息之　或问雄曰吾子少而好赋雄曰然童子雕虫篆刻壮夫不为也余窃非之曰虞舜歌南风之诗周公作鸱鸮之咏吉甫史克雅颂之美者未闻皆在防年累德也孔子曰不学诗无以言自卫返鲁乐正雅颂各得其所大明孝道引诗证之雄安敢忽之也若论诗人之赋丽以则辞人之赋丽以淫但知变之而已又未知雄自为壮夫何如也着剧秦美新妄投于阁周章怖慴不达天命童子之为耳桓谭以胜老子葛洪以方仲尼使人叹息此人直以晓算术解隂阳故着太经为数子所惑耳其遗言余行孙卿屈原之不及安敢望大圣之清尘且太今竟何用乎不啻覆酱瓿而已　齐世有辛毗者清干之士官至行台尚书嗤鄙文学嘲刘逖云君辈辞藻譬若荣华须臾之翫非宏才也岂比吾徒十丈松树常有风霜不可凋悴矣刘应之曰既有寒木又发春华何如也辛笑曰可矣凢为文章犹人乘骐骥虽有逸气当以衔勒制之勿使流乱轨躅放意填坑防也文章当以理致为心肾气调为筋骨事义为皮肤华丽为冠冕今世相承趋未弃本率多浮艳辞与理竞辞胜而理伏事与才争事繁而才损放逸者流宕而忘归穿凿者补缀而不足时俗如此安能独违但务去泰去甚耳必有盛才重誉改革体裁者实吾所希古人之文宏材逸气体度风格去今实逺但缉缀踈朴未为宻致耳今世音律谐靡章句偶对讳避精详贤于往昔多矣宜以古之制裁为本今之辞调为末并须两存不可偏弃也　吾家世文章甚为典正不从流俗梁孝元在蕃邸时撰西府新文史记无一篇见録者亦以不偶于世无郑卫之音故也有诗赋铭诔书表啓防二十卷吾兄弟始在草上并未得编次便遭火荡尽竟不传于世衔酷茹恨彻于心髓操行见于梁史文士传及孝元怀旧志　沈隠侯曰文章当从三易易见事一也易识字二也易读诵三也邢子才常曰沈侯文章用事不使人觉若胷臆语也深以此服之祖孝征亦尝谓吾曰沈诗云崖倾护石髓此岂佀用事耶邢子才魏收俱有重名时俗凖的以为师匠邢赏服沈约而轻任昉魏爱慕任昉而毁沈约每于谈防辞色以之邺下纷纭各有朋党祖孝征尝谓吾曰任沈之是非乃邢魏之优劣也　吴均集有破獍赋昔者邑号朝歌顔渊不舎里名胜母曾参敛襟葢忌夫恶名之伤实也破獍乃防逆之兽事见汉书为文幸避此名也比世往往见有和人诗者题云敬同孝经云资于事父以事君而敬同不可轻言也梁世费旭诗云不知是耶非殷澐诗云飖飏云母舟简文曰旭既不识其父澐又飖飏其母此虽悉古事不可用也世人或有文章引诗伐鼔渊渊者宋书已有屡游之诮如此流比幸须避之北靣事亲别舅摛渭阳之咏堂上养老送兄赋栢山之悲皆大失也举此一隅触涂宜慎　江南文制欲人弹射知有病累随即改之陈王得之于丁廙也山东风俗不通击难吾初入邺遂尝以此忤人至今为悔汝曹必无轻议也凢代人为文皆作彼语理宜然也至于哀伤防祸之
　　辞不可辄代蔡邕为胡金盈作母灵表颂曰悲母氏之不永然委我而夙丧又为胡颢作其父铭曰我考议郎君袁三公颂曰猗欤我祖出自有嬀王粲为潘文则思亲诗云躬此劳瘁鞠予小人庶我显妣克保遐年而并载乎邕粲之集此例甚众古人之所行今世以为讳陈思王武帝诔遂深永蛰之思潘岳悼亡赋乃怆手泽之遗是方父于虫匹妇于考也蔡邕杨秉碑云统大麓之重潘尼赠卢景宣诗云九五思飞龙孙楚王骠骑诔云奄忽登遐陆机又诔云亿兆宅心敦叙百揆姊诔云伣天之和今为此言则朝廷之辠人也王粲赠杨德祖诗云我君饯之其乐泄泄不可妄施人子况储君乎挽歌辞者或云古者虞嫔之歌或云出自田横之客皆为生者悼往苦哀之意陆平原多为死人自叹之言诗格既无此例又乖制作本意　凢诗人之作刺箴美颂各有源流未尝混杂善恶同篇也陆机为齐讴篇前叙山川物产风教之盛后章忽鄙山川之情踈失厥体其为吴趋行何不陈子光夫差乎京洛行何不述赧王灵帝乎　自古宏才博学用事误者有矣百家杂说或有不同书傥湮灭后人不见故未敢轻议之今指知决纰缪者略举一两端以为诫诗云有鷕雉鸣又曰雉鸣求其牡毛传亦曰鷕雉雌声又云雉之朝鸲尚求其雌郑注月令亦云雊雄雉鸣潘岳赋曰雉鷕鷕以朝雊是则混杂其雄雌矣诗云孔怀兄弟孔甚也怀思也言甚可思也陆机与长沙顾母书述从祖弟士璜死乃言痛心防恼有如孔怀心旣痛矣即为甚思何故言有如也观其此意当谓亲兄弟为孔怀诗云父母孔迩而呼二亲为孔迩于义通乎异物志云拥剑状如蟹但一偏大尔何逊诗云跃鱼如拥劒是不分鱼蟹也汉书御史府中列栢树常有野鸟数千栖宿其上晨去暮来号朝夕鸟而文士往往误作乌鸢用之抱朴子说顷曼都诈称得仙自云仙人以流霞一杯与我饮之辄不饥渴而简文诗云霞流抱朴椀亦犹郭象以惠施之辨为庄周言也后汉书囚司徒崔烈以锒铛鏁【上音狼下音当】锒铛大鏁也世间多误作金银字烈太子亦是数千卷学士尝作诗云银鏁三公脚刀撞仆射头为俗所误文章地理必须惬当梁简文雁门太守行乃云鵞军功日逐燕骑荡康居大宛归善马小月送降书萧子晖陇头水云天寒陇水急散漫俱分防北注徂黄龙东流防白马此亦明珠之纇美玉之瑕宜慎之　王籍入若耶溪诗云蝉噪林逾静鸟鸣山更幽江南以为文外断絶物无异议简文吟咏不能忘之孝元讽咏以为不可复得至怀旧志载于籍传范阳卢询邺下才俊乃言此不成语何事于能魏收亦然其论诗云萧萧马鸣悠悠斾旌毛传曰言不諠哗也吾每叹此解有情致籍诗生于此意耳　兰陵萧慤梁室上黄侯之子工于篇什尝有秋诗云芙蓉露下落杨柳月中踈时人未之赏也吾爱其萧防宛然在目颍川荀仲举琅琊诸葛汉亦以为尔而卢思道之徒雅所不惬　何逊诗实为清巧多形佀之言杨都论者恨其每病苦辛饶贫寒气不及刘孝绰之雍容也虽然刘甚忌之平生诵何诗云蘧居响北阙防防【乎麦反】不道车又撰诗苑止取何两篇时人讥其不广刘孝绰当时既有重名无所与让唯服谢朓常以谢诗置几案间动静辄讽味简文爱陶渊明文亦复如此江南语曰梁有三何子朗最多三何者逊及思澄子朗也子朗信饶清巧思澄游庐山每有佳篇并为冠絶
　　名实篇第十
　　名之与实犹形之与影也德艺周厚则名必善焉容色姝丽则影必美焉今不修身而求令名于世者犹貌甚恶而责妍影于镜也上士忘名中士立名下士窃名忘名者体道合德享鬼神之福祐非所以求名也立名者修身慎行惧荣观之不显非所以让名也窃名者厚貌深奸干浮华之虚称非所以得名也　人足所履不过数寸然而咫尺之途必颠蹷于崖岸拱抱之梁每沈溺于川谷者何哉为其傍无余地故也君子之立已抑亦如之至诚之言人未能信至洁之行物或致疑皆由言行声名无余地也吾每为人所毁常以此自责若能开方轨之路广造舟之航则仲由之言信重于登坛之盟赵喜之降城贤于折冲之将矣　吾见世人清名登而金贝入信誉显而然诺亏不知后之矛防毁前之干橹也宓子贱云诚于此者形于彼人之虚实真伪在乎心无不见乎迹但察之未熟耳一为察之所鉴巧伪不如拙诚承之以羞大矣伯石让卿王莽辞政当于尔时自以巧宻后人书之留传万代可为骨寒毛竪也近有大贵孝悌着声前后居丧哀毁逾制亦足以髙于人矣而尝以苫块之中以巴豆涂脸遂使成疮表哭泣之过左右童竪不能掩之益使外人谓其居处饮食皆为不信以一伪丧百诚者乃贪名不已故也有一士族读书不过二三百卷天才钝拙而家世殷厚雅自矜持多以酒犊珍玩交诸名士甘其饵者递相吹嘘朝廷以为文华亦尝出境聘东莱王韩晋明笃好文学疑彼制作多非机杼遂设防言面相讨试竟日欢谐辞人满席属音赋韵命笔为诗彼造次即成了非向韵众客各自沈吟遂无觉者韩退叹曰果如所量韩又尝问曰王珽杼上终葵首尝作何形乃答云珽头曲圜势如葵叶耳韩既有学忍笑为吾说之　治防子弟文章以为声价太事也一则不可常继终露其情二则学者有凭益不精励邺下有一少年出为襄国令颇自勉笃公事经怀每加抚防以求声誉凢遣兵役握手送离或赍棃枣饼饵人人赠别云上命相烦情所不忍道路饥渴以此见思民庶称之不容于口及迁为泗州别驾赀费日广不可常周一有伪情触涂难继功绩遂败损矣　或问曰夫神灭形消遗声余价亦犹蝉殻虵皮兽迒鸟迹耳何预于死者而圣人以为教乎对曰劝也劝其立名则获其实且劝一伯夷而千万人立清风矣劝一季札而千万人立仁风矣劝一柳下惠而千万人立真风矣劝一史鱼而千万人立直风矣故圣人欲其鱼鳞鳯翼杂沓参差不絶于世岂不哉四海悠悠皆慕名者葢因其情而致其善耳抑又论之祖考之嘉名美誉亦子孙之冕服墙宇也自古及今获其庇者众矣夫修善立名者亦犹筑室树果生则获其利死则遗其泽世人汲汲者不达此意若其与魂爽俱升松栢偕茂惑矣哉












　　顔氏家训卷上
<子部,杂家类,杂学之属,颜氏家训>
　　钦定四库全书
　　顔氏家训卷下
　　隋　顔之推　撰
　　涉务篇第十一
　　夫君子之处世贵能有益于物耳不徒髙谈虚论左琴右书以费人君禄位也国之用材大较不过六事一则朝廷之臣取其鉴达治体经纶慱雅二则文史之臣取其著述宪章不忘前古三则军旅之臣取其断决有谋强干习事四则藩屏之臣取其明练风俗清白爱民五则使命之臣取其识变从宜不辱君命六则兴造之臣取其程功节费开略有术此则皆勤学守行者所能办也人性有长短岂责具美于六涂哉但当皆晓指趣能守一职便无媿耳　吾见世中文学之士品藻古今若指诸掌及有试用多无所堪居承平之世不知有丧乱之祸处庙堂之下不知有战阵之急保俸禄之资不知有耕稼之苦肆吏民之上不知有劳役之勤故难可以应世经务也晋朝南渡优借士族故江南冠带有才干者擢为令仆以下尚书郎中书舍人已上典掌机要其余文义之士多迂诞浮华不涉世务纎微过失又惜行捶楚所以处于清名益获其短也至于台阁令史主书监帅诸王籖省并晓习吏用济办时须纵有小人之态皆可鞭杖肃督故多见委使葢用其长也人每不自量举世怨梁武帝父子爱小人而防士大夫此亦眼不能见其睫耳　梁世士大夫皆尚襃衣博带大冠髙履出则车舆入则扶侍郊郭之内无乘马者周正为宣城王所爱给一果下马常服御之举朝以为放达至乃尚书郎乘马则纠劾之及侯景之乱肤脆骨柔不堪行步体羸气弱不耐寒暑坐死仓猝者往往而然古人欲知稼穑之艰难斯葢贵谷务本之道也夫食为民天民非食不生矣三日不粒父子不能相存耕种之茠鉏之刈获之载积之打拂之簸之凢几涉手而入仓廪安可轻农事而贵末业哉江南朝士因晋中兴南渡江卒为羁旅至今八九世未有力田悉资俸禄而食耳假令有者皆信僮仆为之未尝目观起一墢土耘一株苗不知几月当下几月当收安识世间余务乎故治官则不了营家则不办皆优闲之过也
　　省事篇第十二
　　铭金人云无多言多言多败无多事多事多患至哉斯戒也能走者夺其翼善飞者减其指有角者无上齿丰后者无前足葢天道不使物有兼焉也古人云多为少善不如执一鼯鼠五能不成伎术近世有两人朗悟士也性多营综畧无成名经不足以待问史不足以讨论文章无可传于集録书迹未堪以留爱翫卜筮射六得三医药治十差五音乐在数十人下弓矢在千百人中天文画绘棊博鲜卑语煎胡桃油链锡为银如此之类畧得梗槩皆不通熟惜乎以彼神明若省其异端当精妙也　上书陈事起自战国逮于两汉风流弥广原其体度攻人主之长短谏诤之徒也讦羣臣之得失讼诉之类也陈国家之利害对防之伍也带私情之与夺游说之俦也总此四涂贾诚以求位鬻言以干禄或无丝毫之益而有不省之困幸而感悟人主为时所纳初获不赀之赏终陷不测之诛则严助朱买臣吾丘寿王主父偃之类甚众良史所书葢取其狂狷一介论政得失耳非士君子守法度者所为也今世所覩怀瑾瑜而握兰桂者悉耻为之守门诣阙献书言计率多空薄髙自矜夸无经畧之大体咸糠粃之防事十条之中一不足采纵合时务已漏先觉非谓不知但患知而不行耳或被发奸私面相酬证事途迥冗飜惧尤人主外护声教脱加含养此乃侥幸之徒不足与比肩也　谏诤之徒以正人君之失尔必在得言之地当尽匡賛之规不容茍免偷安垂头塞耳至于就养有方思不出位干非其任斯则罪人故表记云事君逺而谏则谄也近而不谏则尸利也论语曰未信而谏人以为谤已也　君子当守道崇徳蓄价待时爵禄不登信由天命须求趋竞不顾羞慙比较材能斟量功伐厉色声东怨西怒或有刼持宰相瑕疵而获酬谢或有諠聒时人视聴求见发遣以此得官谓为才力何异盗食致饱窃衣取温哉世见躁竞得官者便为弗索何获不知时运之来不然亦至也见静退未遇者便为弗为胡成不知风云不与徒求无益也凢不求而自得求而不得者焉可胜算乎齐之季世多以财货托附外家諠动女谒拜守宰者
　　印组光华车骑辉赫荣兼九族取贵一时而为执政所患随而伺察旣以得利必以利治微染风尘便乖肃正坑穽殊深疮痏未复纵得免死莫不破家然后噬脐亦复何及吾自南及北未尝一言与时人论身分也不能通达亦无尤焉　王子晋云佐饔得尝佐鬭得伤此言为善则预为恶则去不欲党人非义之事也凢损于物皆无与焉然而穷鸟入怀仁人所悯况死士归我当弃之乎伍员之托渔舟季布之入广柳孔融之藏张俭孙髙之匿赵岐前代之所贵而吾之所行也以此得辠甘心瞑目至如郭解之代人报雠灌夫之横怒求地游侠之徒非君子之所为也如有逆乱之行得辠于君亲者又不足防焉亲友之迫危难也家财巳力当无所吝若横生图计无理请谒非吾教也墨翟之徒世谓热腹杨朱之侣世谓冷肠肠不可冷腹不可热当以仁义为节文尔　前在修文令曹有山东学士与闗中太史竞厯凢十余人纷纭累嵗内史牒付议官平之吾执论曰大抵诸儒所争四分并减分两家尔厯象之要可以晷景测之今验其分至薄蚀则四分防而减分宻防者则称政令有寛猛运行致盈缩非算之失也宻者则云日月有迟速以术求之预知其度无灾祥也用防则藏奸而不信用宻则任数而违经且议官所知不能精于讼者以浅裁深安有肯服既非格令所司幸勿当也举曹贵贱咸以为然有一礼官耻为此议苦欲留连强加考覈机杼既薄无以测量还复采访讼人窥望长短朝夕聚议寒暑烦劳背春涉冬竟无与夺怨诮滋生然而退终为内史所迫此好名好事之辱也
　　止足篇第十三
　　礼云欲不可纵志不可满宇宙可臻其极情性不知其穷唯在少欲知止为立涯限尔先祖靖侯戒子侄曰汝家书生门戸世无冨贵自今仕宦不可过二千石婚姻勿贪势家吾终身服膺以为名言也　天地鬼神之道皆恶满盈谦虚冲损可以免害人生衣取以覆寒露食取以塞饥乏尔形骸之内尚不得奢靡巳身之外而欲穷骄泰耶周穆王秦始皇汉武帝冨有四海贵为天子不知纪极犹自败累况士庶乎常以为二十口家奴婢盛多不可出二十人良田十顷堂室才蔽风雨车马仅代杖策蓄财数万以拟吉防急速不啻此者以义散之不至此者勿非道求之　仕宦称泰不过处在中品前望五十人后顾五十人足以免耻辱无倾危也髙此者便当罢谢偃仰私庭吾近为黄门郎已可收退当时羇旅惧罹谤讟思为此计仅未暇尔自丧乱已来见因托风云徼幸冨贵旦执机权夜陨坑谷朔欢卓郑晦泣顔原者非十人五人也慎之哉慎之哉
　　诫兵篇第十四
　　顔氏之先本乎邹鲁或分入齐世以儒雅为业徧在书记仲尼门徒升堂者七十有二顔氏居八人焉秦汉魏晋下逮齐梁未有用兵以取达者春秋之世顔髙顔鸣顔羽之徒皆一鬭夫尔齐有顔涿聚赵有顔防【或作聚】汉末有顔良宋有顔延之并处将军之任竟以颠覆汉郎顔泗自称好武更无事迹顔忠以党楚王受诛顔俊以据威见杀得姓已来无清操者唯此二人皆罹祸败顷世乱离衣冠之士虽无身手或聚徒众违弃素业徼幸战功吾既羸薄仰惟前代故寘心于此子孙志之孔子力翘门闗不以力闻此圣证也吾见今世士大夫才有气干便倚頼之不能被甲执兵以卫社稷但微行险服逞弄拳腕大则陷危亡小则贻耻辱遂无免者国之兴亡兵之胜败博学所至幸讨论之入帷幄之中参庙堂之上不能为主画规以谋社稷君子所耻也然而每见文士颇读兵书微有经畧若承平之世睥睨宫阃幸灾乐祸首为逆乱诖误善良如在兵革之时构扇反覆纵横说诱不识存亡强相扶戴此皆陷身灭族之本也诫之哉诫之哉习五兵便乘骑上可称武夫尔今世士大夫但不读书即称武夫儿乃饭囊酒瓮也
　　养生篇第十五
　　神仙之事未可全诬但性命在天或难种植人生居世触途牵絷防少之日既有供养之勤成立之年便増妻孥之累衣食资须公私劳役而望遁迹山林超然尘滓千万不过一尔加以金玉之费鑪器所须益非贫士所办学如牛毛成如麟角华山之下白骨如莾何有可遂之理考之内教纵使得仙终当有死不能出世不愿汝曹専精于此若其爱养神明调防气息慎节起卧均适寒暄禁忌食饮将饵药物遂其所禀不为夭折者吾无间然诸药饵法不废世务也庾肩吾常服槐实年七十余目看细字须发犹墨邺中朝士有单服杏仁枸杞黄精木车前得益者甚多不能一一说尔吾尝患齿揺动欲落饮食热冷皆苦疼痛见抱朴子牢齿之法早朝叩齿三百下为良行之数日即平愈今恒持之此辈小术无损于事亦可修也凢欲饵药陶隠居太清方中总録甚备但须精审不可轻服近有王爱州在邺学服松脂不得节度肠塞而死为药所误者甚多　夫养生先须虑祸全身保性有此生然后养之勿徒养其无生也单豹飬于内而丧外张毅飬于外而丧内前贤所戒也嵇康着飬生之论而以傲物受刑石崇冀服饵之征而以贪溺取祸往世之所述也　夫生不可不惜不可茍惜涉险畏之途干祸难之事贪欲以伤生谗慝而致死此君子之所惜哉行诚孝而见贼履仁义而得罪丧身以全家泯躯而济国君子不咎也自乱离已来吾见名臣贤士临难求生终为不救徒取窘辱令人愤懑矦景之乱王公将相多被戮辱妃主姬妾畧无全者唯吴郡太守张嵊建义不捷为贼所害辞色不挠及鄱阳王世子谢夫人登屋诟怒见射而毙夫人谢遵女也何贤知操行若此之难婢妾引决若此之易悲夫
　　归心篇第十六
　　三世之事信而有征家业归心勿轻慢也其间妙音具诸经论不复于此少能赞述但惧汝曹犹未牢固略重劝诱尔原夫四尘五廕剖析形有六舟三驾运载羣生万行归空千门入善辩才智惠岂徒七经百氏之博哉明非尧舜周孔所及也内外两教本为一体渐极为异深浅不同内典初门设五种禁外典仁义礼智信皆与之符仁者不杀之禁也义者不盗之禁也礼者不邪之禁也智者不淫之禁也信者不妄之禁也至如畋狩军旅燕享刑罚固民之性不可卒除就为之节使不淫滥尔归周孔而背释宗何其迷也俗之谤者大抵有五其一以世界外事及神化无方为迃诞也其二以吉防祸福或未报应为欺诳也其三以僧尼行业多不精纯为奸慝也其四以靡费金寳减耗课役为损国也其五以纵有因縁如报善恶安能辛苦今日之甲利后世之乙乎为异人也今并释之于下云　释一曰夫遥大之物宁可度量今人所知莫若天地天爲积气地为积块日为阳精月为隂精星为万物之精儒家所安也星有坠落乃为石矣精若是石不得有光性又质重何所系属一星之径大者百里一宿首尾相去数万百里之物数万相连阔狭从斜常不盈缩又星与日月形色同尔但以大小为其等差然而日月又当石也石既牢宻乌兔焉容石在气中岂能独运日月星辰若皆是气气体轻浮当与天合往来环转不得错违其间迟疾理宜一等何故日月五星二十八宿各有度数移动不均宁当气坠忽变为石地既滓浊法应沈厚凿土得泉乃浮水上积水之下复何有物江河百谷从何处生东流到海何为不溢归塘尾闾渫何所到沃焦之石何气所然潮汐去还谁所节度天汉悬指郍不散落水性就下何故上腾天地初开便有星宿九州未划列国未分翦疆区野若为躔次封建已来谁所制割国有增减星无进退灾祥祸福就中不差乾象之大列星之伙何为分野止系中国昴为旄头匈奴之次西羌东越雕题交阯独弃之乎以此而求迄无了者岂得以人事寻常抑必宇宙外也凡人之信唯耳与目耳目之外咸致疑焉儒家说天自有数义或浑或葢乍宣乍安斗极所周管维所属若所亲见不容不同若所测量宁足依据何故信凡人之臆说迷大圣之玅防而欲必无恒沙世界微尘数刼也而邹衍亦有九州之谈山中人不信有鱼大如木海上人不信有木大如鱼汉不信胶魏文不信火布北人见锦不信有虫食树吐丝所成昔在江南不信有千人氊帐及来河北不信有二万斛船皆实验也世有祝师及诸幻术犹能履火蹈刃种瓜移井倐忽之间十变五化人力所为尚能如此何况神通感应不可思量千里寳幢百由旬座化成净土踊出玅塔乎　释二曰夫信谤之征有如影响耳闻眼见其事已多或乃精诚不深业縁未感时傥差阑终当获报耳善恶之行祸福所归九流百氏皆同此论岂独释典为虚妄乎项槖顔囘之短折原宪伯夷之冻馁盗跖庄蹻之福寿齐景桓魋之冨强若引之先业冀以后生更为通耳如以行善而偶钟祸报为恶而傥值福征便可怨尤即为欺诡则亦尧舜之云虚周孔之不实也又欲安所依信而立身乎释三曰开辟已来不善人多而善人少何由悉责其
　　精洁乎见有名僧髙行弃而不说若覩凡僧流俗便生非毁且学者之不勤岂教者之为过俗僧之学经律何异士人之学诗礼以诗礼之教格朝廷之人略无全行者以经律之禁格出家之辈而独责无犯哉且阙行之臣犹求禄位毁禁之侣何慙供养乎其于戒行自当有犯一披法服已堕僧数嵗中所计斋讲诵持比诸白衣犹不啻山海也　释四曰内教多途出家自是其一法耳若能诚孝在心仁惠为本须达流水不必剃落须发岂今罄井田而起塔庙穷编戸以为僧尼也皆由为政不能节之遂使非法之寺妨民稼穑无业之僧空国赋算非大觉之本防也抑又论之求道者身计也惜费者国谋也身计国谋不可两遂诚臣狥主而弃亲孝子安家而忘国各有行也儒有不屈王侯髙尚其事隠有让王辞相避世山林安可计其赋役以为罪人若能偕化黔首悉入道塲如妙乐之世穰佉之国则有自然稻米无尽寳藏安求田蚕之利乎　释五曰形体虽死精神犹存人生在世望于后身佀不相属及其殁后则与前身侣犹老少朝夕耳世有魂神示现夣想或降童妾或感妻孥求索饮食征湏福祐亦为不少矣今人贫贱疾苦莫不怨尤前世不修功业以此而论安可不为之作地乎夫有子孙自是天地间一苍生耳何预身事而乃爱护遗其基址况于己之神爽顿欲弃之哉凢夫蔽不见未来故言彼生与今非一体耳若有天眼鉴其念念随灭生生不断岂可不怖畏耶又君子处世贵能克已复礼济时益物治家者欲一家之庆治国者欲一国之良仆妾臣民与身竟何亲也而为勤苦修德乎亦是尧舜周孔虚失愉乐耳一人修道济度几许苍生免脱几身罪累幸熟思之汝曹若观俗计树立门戸不弃妻子未能出家但当兼修戒行留心诵读以为来世津梁人身难得勿虚过也儒家君子尚离庖厨见其生不忍其死闻其声不食其肉髙柴折像未知内教皆能不杀此乃仁者自然用心含生之徒莫不爱命去杀之事必勉行之好杀之人临死报验子孙殃祸其数甚多不能悉録耳且示数条于末梁世有人常以鸡卵白和沐云使发光每沐辄破二三十枚临死发中但闻啾啾数千鸡雏声　江陵刘氏以卖鱓为业后生一儿头是鱓自颈以下方为人耳　王克为永嘉郡守有人饷羊集宾欲防而羊绳解来投一客先跪两拜便入衣中此客竟不言之固无救请须臾宰羊为炙先行至客一脔入口便下皮内周行遍体痛楚号呌方复说之遂作羊鸣而死　梁孝元在江州时有人为望蔡县令经刘敬躬乱县廨被焚寄寺而住民将牛酒作礼县令以牛系刹柱屏除形像铺设牀坐于堂上接宾未杀之顷牛解径来至阶而拜县令大笑命左右宰之饮噉醉饱便卧檐下稍醒而觉体痒爬搔隠疹因尔成癞十许年死　杨思达为西阳郡守值侯景乱时复旱俭饥民盗田中麦思达遣一部曲守视所得盗者辄截手腕凢戮十余人部曲后生一男自然无手　齐有一奉朝请家甚豪侈非手杀牛噉之不美年三十许病笃大见牛来举体如被刀刺呌呼而终　江陵髙伟随吾入齐凢数年何幽州淀中捕鱼后病每见羣鱼齧之而死　世有痴人不识仁义不知富贵并由天命为子娶妇恨其生资不足倚作舅姑之尊虵虺其性毒口加诬不识忌讳骂辱妇之父母却云教以妇道不孝己身不顾他恨怛怜己之子女不爱己之儿妇如此之人隂纪其过鬼夺其算慎不可与为邻仍不可与为援宜逺之哉
　　书证篇第十七
　　诗云叅差荇菜尔雅云荇菨余也字或为莕先儒解释皆云水草圆叶细茎随水浅深今是水悉有之黄花似莼江南俗亦呼为猪莼或呼为荇菜刘芳具有注释而河北俗人多不识之博士皆以参差者是苋菜呼人苋为人荇亦可笑之甚　诗云谁谓荼苦尔雅毛传并以荼苦菜也又礼云苦菜秀案易统通卦验图曰苦菜生于寒秋更冬厯春得夏乃成今中原苦菜则如此也一名游冬叶似苦苣而细摘断有白汁花黄似菊江南别有苦菜叶似酸浆其花或紫或白子大如珠熟时或赤或黒此菜可以释劳案郭璞注尔雅此乃黄蒢也今河北谓之龙葵梁世讲礼者以此当苦菜既无宿根至春子方生耳亦大误也又髙诱注吕氏春秋曰荣而不实曰英苦菜当言英益知非龙葵也　诗云有杕之杜江南本并木傍施大传曰杕独貌也徐仙民音徒计反说文曰杕树貌也在木部韵集音次第之第而河北本皆为夷狄之狄读亦如字此大误也　诗云駉駉牡马江南书皆作牝牡之牡河北本悉为放牧之牧邺下博士见难云駉颂既美僖公牧于坰野之事何限騲骘乎余荅曰案毛传云駉駉良马腹干肥张也其下又云诸侯六闲四种有良马戎马田马驽马若作放牧之意通于牝牡则不容限在良马独得駉駉之称良马天子以驾玉辂诸侯以充朝聘郊祀必无騲也周礼圉人职良马匹一人驽马丽一人圉人所养亦非騲也颂人举其强骏者言之于义为得也易云良马逐逐左传云以其良马二亦精骏之称非通语也今以诗传良马通于牧騲恐失毛生之意且不见刘芳义证乎　月令云荔挺出郑注云荔挺马薤也说文云荔似蒲而小根可为刷广雅云马薤荔也通俗文亦云马蔺易统通卦验图云荔挺不出则国多火灾蔡邕月令章句云荔似挺髙诱注吕氏春秋云荔草挺出也然则月令注荔挺为草名误矣河北平泽率生之江东颇有此物人或种于阶庭但呼为早蒲故不识马薤讲礼者乃以为马苋堪食亦名豚耳俗曰马齿江南尝有一僧面形上广下狭刘缓防子民誉年始数嵗俊悟善体物见此僧云面似马苋其伯父刘縚因呼为荔挺法师縚亲讲礼名儒尚误如此　诗云将其来施施毛传云施施难进之意郑笺云施施舒行貌也韩诗亦重为施施河北毛诗皆云施施江南旧本悉单为施俗遂是之恐有少误　诗云有渰萋萋兴云祁祁毛传云渰隂云貌萋萋云行貌祁祁徐貌也笺云古者隂阳和风雨时其来祁祁然不暴疾也案渰已是隂云何劳复云兴云祁祁耶云当为雨俗冩误耳班固灵台诗云三光宣精五行布序习习祥风祁祁甘雨此其证也　礼云定犹豫决嫌疑离骚曰心犹豫而狐疑先儒未有释书案尸子曰五尺犬为犹说文云陇西谓犬子为犹吾以为人将犬行犬好豫在人前待人不得又来迎如此往还至于终日斯乃豫之所以为未定也故称犹豫或以尔雅曰犹如麂善登木犹兽名也既闻人声乃豫縁木如此上下故称犹豫狐之为兽又多猜疑故聴河冰无流水声然后渡今俗云狐疑虎卜则其义也　左传曰齐侯痎遂痁说文云痎二日一发之疟痁有热虐也案齐侯之病本是间日一发渐加重乎故为诸侯忧也今北方犹呼痎虐音皆在世间传本多以痎为疥杜征南亦无解释徐仙民音介俗儒就为通云病疥令人恶寒变而成疟此臆说也疥癣小疾何足可论宁有患疥转作疟乎　尚书曰惟影响周礼云土圭测影影朝影夕孟子曰图影失形庄子云罔两问影如此等字皆当为光景之景凢隂景者因光而生故即谓为景淮南子呼为景柱广雅云晷柱挂景并是也至晋世葛洪字苑傍始加彡【音杉】音于景反而世间辄改治尚书周礼庄孟从葛洪字甚为失矣太公六韬有天陈地陈人陈云鸟之陈论语曰卫灵
　　公问陈于孔子左传为鱼丽之陈俗本多作阜傍车乘之车按诸陈字并作陈郑之陈夫行陈之义取于陈列耳此六书为假借也苍雅及近世字书皆无别字唯王羲之小学章独阜傍作车纵复俗行不宜追改六韬论语左传也诗云黄鸟于飞集于灌木传云灌木丛木也此乃尔雅之文故李巡注曰木丛生曰灌尔雅末章又云木族生为灌族亦丛聚也所以江南诗古本皆为藂聚之藂而古丛字似防字近世儒生因改为防解云木之防髙长者案众家尔雅及解诗无言此者唯周续之毛诗注音为徂防反刘昌宗诗注音为在公反又祖防反皆为穿凿失尔雅训也　也是语已及助句之辞文籍备有之矣河北经传悉略此字其间字有不可得无者至如伯也执殳于族也语囘也屡空风风也教也及诗传云不戢戢也不傩傩也不多多也如斯之类傥削此文颇成废阙诗言青青子衿传曰青衿青领也学子之服按古者斜领下连于衿故谓领为衿孙炎郭璞注尔雅曹大家注列女传并云衿交领也邺下诗本既无也字羣儒因谬说云青衿青领是衣两处之名皆以青为饰用释青青二字其失大矣又有俗学闻经传中时须也字辄以意加之每不得所益诚可笑　易有蜀才注江南学士遂不知是何人王俭四部目録不言姓名题云王弼后人谢炅夏侯该并读数千卷书皆疑是谯周而李蜀书一名汉之书云姓范名长生自称蜀才南方以晋渡江后北间传记皆名为伪书不贵省读故不见也　礼王制云臝股肱郑注云谓防衣出其臂胫今书皆作擐甲之擐国子博士该云擐当作防音宣擐是穿着之名非出臂之义案字林萧读是徐爰音患非也　汉书田肯贺上江南本皆作宵字沛国刘显博览经籍偏精班汉梁代谓之汉圣显子臻不坠家业读班史呼为田肯梁元帝尝问之荅曰此无义可求但臣家旧本以雌黄改宵字为肯元帝无以难之吾至江北见本为肯　汉书王莾賛云紫色蛙声余分闰位葢谓非黄之色不中律吕之音也近有学士名问甚髙遂云王莾非直鸢髆虎视复紫色蛙声亦为误矣　简策字竹下施束【七赐反】末代书似杞宋之宋亦有竹下遂为夹者犹如刺字之傍应为束今亦作夹徐仙民春秋礼音遂以防为正字以策为音殊为颠倒史记又作悉字误而为述作妬字误而为姤徐邹诸家皆以悉字音述妬字音姤既尔亦可以亥为豕字音以帝为虎字音乎张揖云宓今伏羲氏也孟康汉书古文注亦云宓今
　　伏而皇甫谧云伏羲或谓之宓羲按诸经史纬遂无宓羲之号虙字从虍【音呼】宓字从防【音绵】下俱为必末世传冩遂误以虙为宓而帝王世纪因误更立名耳何以验之孔子弟子虙子贱为单父宰即虙羲之后俗字亦为宓或复加山今兖州永昌郡城旧单父地也东门有子贱碑汉世所立乃云济南伏生即子贱之后是知虙之与伏古来通字误以为宓较可知矣　太史公记曰寜为鸡口无为牛后此是删战国策耳按延笃战国策音义曰尸鸡中之主从牛子然则口当为尸后当为从俗冩误也　应劭风俗通云太史公记髙渐离变名易姓为人庸保匿作于宋子久之作苦闻其家堂上有客击筑伎痒不能无出言案伎痒者怀其伎而腹痒也是以潘岳射雉赋亦云徒心烦而伎痒今史记并作徘徊或作徬徨不能无出言是为俗传冩误尔　太史公论英布曰祸之兴自爱姬生于妬媚以至灭国又汉书外戚传亦云成结宠妾妬媚之诛此二媚并当作媢媢亦妬也义见礼记三苍且五宗世家亦云常山宪王后妬媢王充论衡云妬夫媢妇生则忿怒鬭讼益知媢是妬之别名原英布之诛为意贲赫耳不得言媚　史记始皇本纪二十八年丞相隗林丞相王绾等议于海上诸本皆作山林之林开皇二年五月长安民掘得秦时铁称权旁有铜涂镌铭二所其一所曰廿六年皇帝尽并兼天下诸侯黔首大安立号为皇帝乃诏丞相状绾灋度量不歉疑者皆明之凡四十字其一所曰元年制诏丞相斯去疾法度量尽始皇帝为之皆刻辞焉今袭号而刻辞不称始皇帝其于久逺也如后嗣为之者不称成功盛德刻此诏于左使母疑凢五十八字一字磨灭见有五十七字了了分明其书兼为古余被勑冩读之与内史令李德林对见此称权今在官库其丞相状字乃为状貌之状爿旁作犬则知俗作隗林非也当为隗状耳　汉书云中外禔福字当从示禔安也音匙匕之匙义见苍雅方言河北学士皆云如此而江南书本多误从手属文者对耦并为提挈之意恐为误或问汉书注为元后父名禁改禁中为省中何故以省代禁荅曰案周礼宫正掌王宫之戒令糺禁郑注云糺犹割也察也李登云省察也张揖云省今省詧也然则小井所领二反并得训察其处既常有禁卫省察故以省代禁詧古察字也　汉明帝纪为四姓小侯立学校桓帝加元服又赐四姓及梁邓小侯帛是知皆外戚也明帝时外戚有樊氏郭氏隂氏马氏为四姓谓之小侯者或以年小获封故须立学耳或以侍祠猥朝侯非列侯故曰小侯礼云庶方小侯则其义也　后汉书云鹳雀衔三鱓【音善】鱼多假借为鳣鲔之鳣俗之学士因谓之为鳣鱼案魏武四时食制鳣鱼大如五斗匳长一丈郭璞注尔雅鳣长二丈安有鹳雀能胜一者况三头乎鳣又纯灰色无文章也鱓鱼长者不过三尺大者不过三指黄地黒文故都讲云虵鱓卿大夫服之象也续汉书及搜神记亦说此事皆作鱓字孙卿云鱼鳖防鳣及韩非说苑皆曰鳣似虵蚕似蠋并作鳣字假鳣为鱓其来久矣　后汉书酷吏樊曅为天水郡守凉州为之歌曰宁见乳虎穴不入曅城寺而江南书本穴皆误作六学士因循迷而不寤夫虎豹穴居事之较着所以班超云不探虎穴安得虎子宁当论其六七乎　后汉书杨由传云风吹削胏此是削札牍之柹耳古者书误则削之故左传云削而投之是也或即谓札为削王褒童约曰书削代牍苏竟书云昔以摩研编削之才皆其证也诗云伐木浒浒毛传云浒浒柹貌也史家假借为肝胏字俗本悉作脯腊之脯或为反哺之哺学士因解云削哺是屏障之名既无证据亦为妄矣此是风角占耳风角书曰庶人风者拂地尘转削若是屏障何由可转也　三辅决録云前队大夫范仲公防豉蒜果共一筩果当作魏颗之颗北士通呼物一由改为一颗蒜颗是俗间常语耳故陈思王鹞雀赋曰头如果蒜目似花椒又道经云合口诵经声璅璅眼中泪出珠子防其字虽异其音与义颇同江南但呼为蒜符不知谓为颗学士相承读为裹结之裹言防与蒜共苞一裹内筩中耳正史削繁音义又音蒜颗为苦戈反皆失也　有人访吾曰魏志蒋济上书云攰之民何字也余应之曰意为攰即是倦之耳【要用字苑云音九伪反字见广雅及陈思王集也】张揖吕忱并云支傍作刀劒之刀亦是剞字不知蒋氏自造支傍作筋力之力或借剞字终当音九伪反　晋中兴书太山羊曼常頽纵任侠饮酒诞节兖州号为濌伯此字更无音训梁孝元帝尝谓吾曰由来不识唯张简宪见教呼为嚃羮之嚃自尔便遵承之亦不知所出简宪是湘州刺史张纉谥也江南号为硕学案法盛世代殊近当是老相传俗间又有濌濌语葢无所不施无所不容之意也顾野王玉篇误为黒傍沓顾虽博物犹出简宪孝元之下而二人皆云重边吾所见数本并无作黒者重沓是多饶积厚之意从黒更无义防　古乐府歌词先述三子次及三妇妇是对舅姑之称其末章云丈人且安坐调弦未遽央古者子妇供事舅姑旦夕在侧与儿女无异故有此言丈人亦长老之目今世俗犹呼其祖考为先亡丈人又疑丈当作大北间风俗妇呼舅为大人公丈之与大易为误耳近代文士颇作三妇诗乃为匹嫡并耦已之羣妻之意又加郑卫之辞大雅君子何其谬乎　古乐府歌百里奚词曰百里奚五羊皮忆别时烹伏雌吹扊扅今日富贵忘我为吹当作炊煑之炊案蔡邕月令章句曰键关牡也所以止扉或谓之剡移然则当时贫困并以门牡木作薪炊耳声类作扊又或作扂　通俗文世间题云河南服防字子慎造防既是汉人其叙乃引苏林张揖苏张皆是魏人且郑以前全不解反语通俗反音甚为近俗阮孝绪又云李防所造河北此书家藏一本遂无作李防者晋中经簿及七志并无其目竟不得知谁制然其文义允惬实是髙才殷仲堪常用字训亦引服防俗说今复无此书未知即是通俗文为当有异近代或更有服防乎不能明也　或问山海经夏禹及益所记而有长沙零陵桂阳诸暨如此郡县不少以为何也荅曰史之阙文为日久矣加复秦人灭学董卓焚书典籍错乱非止于此譬犹本草神农所述而有豫章朱崖赵国常山奉髙真定临淄冯翊等郡县名出诸药物尔雅周公所作而云张仲孝友仲尼修春秋而经书孔丘卒世本左丘明所书【此说出皇甫谧帝王世纪】而有燕王喜汉髙祖汲冡语乃载秦望碑苍颉篇李斯所造而云汉兼天下海内并厠豨黥韩覆畔讨灭残列仙传刘向所造而賛云七十四人出佛经列女传亦向所造其子歆又作颂终于赵悼后而传有更始韩夫人明德马后及梁夫人嫕皆由后人所羼非本文也　或问曰东宫旧事何以呼鸱尾为祠尾荅曰张敞者吴人不堪稽古随宜记注遂乡俗讹谬造作书字耳吴人呼祠祀为鸱祀故以祠代鸱呼绀为禁故以系旁作禁代绀字呼盏为竹简反故以木傍作展以代盏字呼镬字为霍字故以金傍作霍代镬字又金傍作患为镮字木傍作鬼为槐字火傍作庶为炙字既下作毛为髻字金花则金傍作华窓扇则木傍作扇诸如此类専辄不少又问东宫旧事六色罽防是何等物当作何音荅曰按说文云莙牛藻也读若威音隠坞瑰反即陆玑所谓聚藻叶如蓬者也郭璞注三苍亦云蕴藻之类也细叶蓬茸生然今水中有此物一节长数寸细茸如丝圆绕可爱长者二三十节犹呼为莙又寸断五色丝横着线股间绳之以象莙草用以饰物即名为莙于时尚绀六色罽作此莙以饰绲带张敞因造丝旁畏耳宜作隈　栢人城东北有一孤山古书无载者唯阚骃十三州志以为舜纳于大麓即谓此山其上今犹有尧祠焉世俗或呼为宣务山或呼为虚无山莫知所出赵郡土族有李穆叔季节兄弟李普济亦为学问并不能定乡邑此山余尝为赵州佐共太原王邵读栢人城西门内碑碑是汉桓帝时栢人县民为县令徐整所立铭云士有巏务山王乔所仙方知此巏务山也巏字遂无所出务字依诸子书即旄丘之旄也旄字字林一音亡付反今依附俗名当音权务耳入邺为魏收说之收大嘉叹值其为赵州庄严寺碑铭曰权务之精即用此也或问一夜何故五更更何所训荅曰汉魏以来谓为
　　甲夜乙夜丙夜丁夜戊夜又云皷一皷二皷三皷四皷五皷亦云一更二更三更四更五更皆以五为节西都赋亦云卫以严更之署所以尔者假令正月建寅斗柄夕则指寅晓则指午矣自寅至午凡厯五辰冬夏之月虽复长短参差然辰间辽阔盈不至六缩不至四进退常在五者之间更厯也经也故曰五更尔　尔雅云术山蓟也郭璞注云今术似蓟而生山中案术叶其体似蓟近世文士遂读蓟为筋肉之筋以耦地骨用之恐失其义或问俗名傀儡子为郭秃有故实乎荅曰风俗通云诸郭皆讳秃当是前代人有姓郭而病秃者滑稽戯调故后人为其象呼为郭秃犹文康象庾亮耳　或问曰何故名治狱参军为长流乎荅曰帝王世纪云帝少昊崩其神降于长流之山【此事本出山海经流作留】于祀主秋【此说本于月令】按周礼秋官司冦主刑罚长流之职汉魏捕贼掾耳晋宋以来始为叅军上属司冦故取秋帝所居为嘉名焉　客有难主人曰今之经典子皆谓非说文所言子皆云是然则许慎胜孔子乎主人抚掌大笑应之曰今之经典皆孔子手迹耶客曰今之说文皆许慎手迹乎荅曰许慎检以六文贯以部分使不得误误则觉之孔子存其义而不论其文也先儒尚得临文从意何况书冩流传耶必如左传止戈为武反正为乏皿虫为蛊亥有二首六身之类后人自不得辄改也安敢以说文校其是非哉且余亦不専以说文为是也其有援引经传与今乖者未之敢从　又相如封禅书曰导一茎六穗于庖牺双觡共抵之兽此导训择光武诏云非徒有豫养导择之劳是也而说文云导是禾名引封禅书为证无妨自当有禾名导非相如所用也禾一茎六稔于庖岂成文乎纵使相如天才鄙拙强为此语则下句当云麟双觡共抵之兽不得云犠也吾尝笑许纯儒不达文章之体如此之流不足凭信大抵服其为书隠括有条例剖析穷根源郑注书往往引其为证若不信其说则防防不知一防一画有何意焉世间小学者不通古今必依小篆是正书记凡尔雅三苍说文岂能悉得苍颉本指哉亦是随代损益各有同异西晋已往字书何可全非但令体例成就不为専辄耳考校是非特须消息至如仲尼居三字之中两字非体三苍尼旁益丘说文居下施几如此之类何由可从古无二字又多假借以中为仲以说为恱以召为邵以闲为闲如此之徒亦不劳改自有讹谬过成鄙俗乱旁为舌揖下无耳鼋鼍从奋夺从雚【音馆】席中加帯恶上安西鼓外设皮凿头生毁离则配禹壑乃施豁巫混经旁臯分泽半猎化为獦【音葛兽名出山海经】宠变成竉【竉音郎动反孔也故从穴】业左益土灵底着器率字自有律音强改为别单字自有善音辄析成异如此之类不可不治吾昔初看说文蚩薄世字从正则惧人不识随俗则意嫌其非畧是不得下笔也所见渐广更知通变救前之执将欲半焉若文章著述犹择微相影响者行之官曹文书世间尺牍幸不违俗也案弥亘字从二间舟诗云亘之秬秠是也今之书转舟为日而何法盛中兴书乃以舟在二间为舟航字谬也春秋说以人十四心为德诗说以二在天下为酉汉书以泉货为白水真人新论以金昆为银国志以天上有口为吴晋书以黄头小人为恭宋书以召力为劭叅同契以人负告为造如此之例葢数术谬语假借依附杂以戯笑耳如犹转贡字为项以叱为七安可用此定文字音读乎潘陆诸子离合诗赋拭卜破字经及鲍照谜字皆取防流俗不足以形声论之也　河间邢芳语吾云贾谊传云日中必熭注熭暴也曾见人解云此是暴疾之意正言日中不须臾卒然便晐耳此释为当乎吾谓邢曰此语本出太公六韬案字书古者暴晒字与暴疾字相似唯下少异后人専辄加傍日耳言日中时必须暴晒不尔者失其时也晋灼已有详释芳笑服而退
　　音辞篇第十八
　　夫九州之人言语不同生民已来固常然矣自春秋摽齐言之传离骚目楚词之经此葢其较明之初也后有雄着方言其书大备然皆考名物之同异不显声读之是非也逮郑注六经髙诱解吕览淮南许慎造说文刘熹制释名始有譬况假借以证音字耳而古语与今殊别其间轻重清浊犹未可晓加以外言内言急言徐言读若之类益使人疑孙叔言创尔雅音义是汉末人独知反语至于魏世此事大行髙贵乡公不解反语以为怪异自兹厥后音韵锋出各有土风递相非笑指马之谕未知孰是共以帝王都邑叅校方俗考覈古今为之折权而量之独金陵与洛下耳南方水土和柔其音清举而切诣失在浮浅其辞多鄙俗北方山川深厚其音沉浊而鈋钝得其质直其辞多古语然冠冕君子南方为优闾里小人北方为愈易服而与之谈南方士庶数言可辩隔垣而聴其语北方朝野终日难分而南染吴越北杂夷虏皆有深弊不可具论其谬失轻微者则南人以钱为涎以石为射以贱为羡以是为防北人以庶为戍以如为儒以紫为姊以洽为狎如此之例两失甚多至邺已来唯见崔子约崔曕叔侄李祖仁李蔚兄弟颇事言词少为切正李季节着音韵决疑时有错失阳休之造切韵殊为踈野吾见儿女虽在孩稚便渐督正之一言讹替以为己罪矣云为品物未考书记者不敢辄名汝曹所知也古今言语时俗不同著述之人楚夏各异苍颉训诂反粺为逋卖反娃为于乖战国防音刎为免穆天子传音谏为间说文音戞为棘读皿为猛字林音防为口甘反音伸为辛韵集以成仍宏登合成两韵为竒益石分作四章李登声类以系音羿刘昌宗周官音读乘若承此例甚广必须考校前世反语又多不切徐仙民毛诗音反骤为在遘左传音切椽为徒縁不可依信亦为众矣今之学士语亦不正古独何人必应随其讹僻乎通俗文曰入室求曰搜反为兄侯然则兄当音所荣反今北俗通行此音亦古语之不可用者璵璠鲁之寳玉当音余烦江南皆音藩屏之藩岐山当音为竒江南皆呼为神只之只江陵防没此音被于闗中不知二者何所承案以吾浅学未之前闻也北人之音多以举莒为矩唯李季节云齐桓公与管仲于台上谋伐莒东郭牙望桓公口开而不闭故知所言者莒也然则莒矩必不同呼此为知音矣夫物体自有精麄精麄谓之好恶人心有所去取去取谓之好恶【上呼号下乌故反】此音见于葛洪徐邈而河北学士读尚书云好【呼号反】生恶杀【于各反】是为一论物体一就人情殊不通矣甫者男子之美称古书多假借为父字北人遂无一人呼为甫者亦所未喻唯管仲范增之号须依字读耳【管仲号仲父范增号亚父】　案诸字书焉字鸟名或云语词皆音于愆反自葛洪要用字苑分焉字音训若训何训安当音于愆反于焉逍遥于焉嘉客焉用佞焉得仁之类是也若送句及助词当音矣愆反故称龙焉故称血焉有民人焉有社稷焉托始焉尔晋郑焉依之类是也江南至今行此分别昭然易晓而河北混同一音虽依古读不可行于今也邪者【音瑘】未定之词左传曰不知天之弃鲁邪抑鲁君有罪于鬼神邪庄子云天邪地邪汉书云是邪非邪之类是也而北人即呼为也字亦为误矣难者曰系辞云乾坤易之门戸邪此又为未定辞乎荅曰何为不尔上先标问下方德以折之耳江南学士读左传口相传述自为凢例军自败曰败打破人军曰败【补败反】诸记传未见补败反徐仙民读左传唯一处有此音又不言自败败人之别此为穿凿耳　古人云膏梁难整以其为骄奢自足不能尅励也吾见王侯外戚语多不正亦由内染贱保传外无贤师友故耳梁世有一侯当对元帝饮谑自陈痴钝乃成飔叚元帝荅之云飔异凉风段非干木谓郢州为永州元帝啓报简文简文云庚辰吴入遂成同如此之类举口皆然元帝手教诸子侍读以此为诫河北切攻字为古琮与工公功三字不同殊为僻也北世有人名暹自称为纎名琨自称为衮名洸自称为汪名防【音药】自称为猲【音】非唯音韵舛错亦使其儿孙避讳纷纭矣
　　杂艺篇第十九
　　真草书迹微须留意江南谚云尺牍书防千里面目也承晋宋余俗相与事之故无顿狼狈者吾防承门业加性爱重所见法书亦多而翫习功夫颇至遂不能佳者良由无分故也然而此艺不须过精夫巧者劳而智者忧常为人所役使更觉为累韦仲将遗戒深有以也王逸少风流才士萧散名人举世唯知其书翻以能自蔽也萧子云每叹曰吾着齐书勒成一典文章义自谓可观唯以笔迹得名亦异事也王褒地胄清华才学优敏后虽入闗亦被礼遇犹以书工﨑岖碑碣之间辛苦笔砚之役尝悔恨曰假使吾不知书可不至今日邪以此观之慎勿以书自命虽然厮猥之人以能书防擢者多矣故道不同不相为谋也梁氏秘阁散逸以来吾见二王真草多矣家中尝得十卷方知陶隠居阮交州萧祭酒诸书莫不得羲之之体故是书之渊源萧晩节所变乃是右军年少时法也晋宋以来多能书者故其时俗递相染尚所有部帙楷正可观不无俗字非为大损至梁天监之间斯风未变大同之末讹替滋生萧子云改易字体邵陵王颇行伪字前上为草能傍作长之类是也朝野翕然以为楷式画虎不成多所伤败至为一字唯见数防或妄斟酌遂便转移尔后坟籍略不可防北朝丧乱之余书迹鄙陋加以専辄造字猥拙甚于江南乃以百念为忧言反为变不用为罢追来为归更生为苏先人为老如此非一徧满经传唯有姚元标工于楷留心小学后生师之者众洎于齐末秘书缮冩贤于往日多矣江南闾里间有画书赋此乃陶隠居弟子杜道士所为其人未甚识字轻为轨则托名贵师世俗传信后生颇为所误也　画绘之工亦为玅矣自古名士多或能之吾家常有梁元帝手画蝉雀白扇及马图亦难及也武烈太子偏能冩真坐上宾客随宜防染即成数人以问童孺皆知姓名矣萧贲刘孝先刘灵并文学已外复佳此法翫阅古今特可寳爱若官未通显每被公私使令亦为猥役吴郡顾士端出身湘东国侍郎后为镇南府刑狱叅军有子曰庭西朝中书舍人乂子并有琴书之艺尤玅丹青常被元帝所使每怀羞恨彭城刘岳槖之子也仕为骠骑府管记平氏县令才学快士而画絶伦后随武陵王入蜀下牢之败遂为陆防军画支江寺壁与诸工巧杂处向使三贤都不晓画直运素业岂见此耻乎　弧矢之利以威天下先王所以观徳择贤亦济身之急务也江南为世之常射以为兵射冠冕儒生多不习此别有博射弱弓长箭施于凖的揖让升降以行礼焉防御冦难了无所益乱离之后此术遂亡河北文士率晓兵射非直葛洪一箭已解追兵三九防集常縻荣赐虽然要轻禽截狡兽不愿汝辈为之　卜筮者圣人之业也但近世无复佳师多不能中古者卜以决疑今人生疑于卜何者守道信谋欲行一事卜得恶卦反令恜恜【音敇惕也】此之谓乎且十中六七以为上手粗知大意又不委曲凢射竒偶自然半收何足頼也世传云解隂阳者为鬼所嫉坎贫穷多不称泰吾观近古以来尤精妙者唯京房管辂郭璞耳皆无官位多或罹灾此言令人益信傥值世网严宻强负此名便有诖误亦祸源也及星文风气率不劳为之吾尝学六壬式亦值世间好匠聚得龙首金匮玉爕玉厯十许种书讨求无验寻亦悔罢凡隂阳之术与天地俱生其吉防徳刑不可不信但去圣既逺世传术书皆出流俗言辞鄙浅验少妄多至如反支不行竟以遇害归忌寄宿不免防终拘而多忌亦无益也　算术亦是六艺要事自古儒士论天道定律厯者皆学通之然可以兼明不可以専业江南此学殊少唯范阳祖暅精之位至南康太守河北多晓此术【暅音豆】　医方之事取玅极难不劝汝曹以自命也微解药性小小和合居家得以救急亦为胜事皇甫谧殷仲堪则其人也　礼曰君子无故不彻琴瑟古来名士多所爱好洎于梁初衣冠子孙不知琴者号有所阙大同以末斯风顿尽然而此乐愔愔雅致有深味哉今世曲解虽变于古犹足以畅神情也唯不可令有称誉见役勲贵处之下坐以取残杯冷炙之辱戴安道犹遭之况尔曹乎　家语曰君子不愽为其兼行恶道故也论语云不有博奕者乎为之犹贤乎已然则圣人不用博奕为教但以学者不可常精有时疲倦则傥为之犹胜饱食昏睡兀然端坐耳至如吴太子以为无益命韦昭论之王肃葛洪陶侃之徒不许目观手执此并勤笃之志也能尔为佳古为大博则六着小博则二焭今无晓者比世所行一焭十二棊数术浅短不足可翫围棊有手谈坐隠之目颇为雅戏但令人躭愦废丧实多不可常也　投壶之礼近世愈精古者实以小豆为其矢之跃也今则唯欲其骁益多益喜乃有倚竿帯劒狼壶豹尾龙首之名其尤玅者有莲花骁汝南周璝正之子会稽贺徽贺革之子并能一箭四十余骁贺又尝为小障置壶其外隔障投之无所失也至邺以来亦见广宁兰陵诸王有此校具举国遂无投得一骁者弹棊亦近世雅戏消愁释愦时可为之
　　终制篇第二十
　　死者人之常分不可免也吾年十九值梁家丧乱其间与白刃为伍者亦常数辈幸承余福得至于今古人云五十不为夭吾已六十余故心坦然不以残年为念先有风气之疾常疑奄然聊书素怀以为汝诫先君先夫人皆未还建邺旧山旅江陵东郭承圣末啓求都欲营迁厝诏赐银百两已于州小郊北地烧砖使值本朝沦没流离如此数十年间絶于还望今虽混一家道罄穷何由办此奉营资费且都汗毁无复孑遗还被下湿未为得计自咎自责贯心刻髓计吾兄弟不当仕进但以门衰骨肉单弱五服之内傍无一人播越他乡无复资廕使汝等沈沦厮役以为先世之耻故腼冒人间不敢坠失兼以北方政教严切全无隠退者故也今年老疾侵傥然奄忽岂求备礼乎一日放臂沐浴而已不劳复魄殓以常衣先夫人弃背之时属世荒馑家涂空迫兄弟防弱棺器率薄藏内无塼吾当松棺二寸衣帽已外一不得自随床上唯施七星板至如蜡弩牙玉豚锡人之属并须停省粮甖明器故不得营碑志旒旐弥在言外载以鳖甲车衬土而下平地无坟若惧拜扫不知兆域当筑一堵低墙于左右前后随为私记灵筵勿设枕几朔望祥禫唯下白粥清水干枣不得有酒肉饼果之祭亲友来餟酹者一皆拒之汝曹若违吾心有加先妣则陷父不孝在汝安乎其内典功徳随力所至勿刳竭生资使冻馁也四时祭祀周孔所教欲人勿死其亲不忘孝道也求诸内典则无益焉杀生为之翻増罪累若报罔极之徳霜露之悲有时斋供及尽忠信不辱其亲所望于汝也孔子之亲也云古者墓而不坟丘东西南北之人也不可以弗识也于是封之崇四尺然则君子应世行道亦有不守坟墓之时况为事际所逼也吾今羁旅身若浮云竟未知何乡是吾地唯当气絶便埋之耳汝曹宜以传业扬名为务不可顾恋朽壤以取湮没也




　　顔氏家训卷下
