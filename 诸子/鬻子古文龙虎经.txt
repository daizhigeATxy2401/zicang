鬻子古文龙虎经 周 鬻熊撰

　　一卷旧本题周鬻熊撰崇文总目作十四篇髙似孙子畧作十二篇陈振孙书録解题称陆佃所校十五篇此本题唐逢行珪注凡十四篇葢即崇文总目所著録也考汉书艺文志道家鬻子二十二篇又小说家鬻子说十九篇是当时本有二书列子引鬻子凡三条皆黄老清静之说与今本不类疑即道家二十二篇之文今本所载与贾谊新书所引六条文格畧同疑即小说家之鬻子说也杜预左传注称鬻熊为祝融十二世孙孔颕达疏谓不知出何书史记载鬻熊子事文王早卒其子曰熊丽熊丽生熊狂熊狂生熊绎成王时举文武勤劳之后嗣受封于楚汉书载魏相奏记霍光称文王见鬻子年九十余虽所说小异然大约文武时人今其书乃有昔者鲁周公语又有昔者鲁周公使康叔往守于殷语而贾谊新书亦引其成王问荅凡五条时代殊不相及刘勰文心雕龙云鬻熊知道文王咨询遗文余事録为鬻子则裒辑成编不出熊手流传附益或构虚词故汉志别入小说家欤独是伪四八目一书见北齐阳休之序録凡古来帝王佐辅有数可纪者靡不具载而此书所列禹七大夫皋陶杜子业既子施子黯季子宁然子堪轻子玉汤七大夫庆辅伊尹湟里且东门蝡南门蜧西门疪北门侧皆具有姓名独不见收似乎六朝之末尚无此本或唐以来好事之流依仿贾谊所引撰为赝本亦未可知观其标题甲乙故为佚脱错乱之状而谊书所引则无一条之偶合岂非有心相避而巧匿其文使读者互相检验生其信心欤且其篇名冗赘古无此体又每篇寥寥数言词旨肤浅决非三代旧文姑以流传既久存备一家耳卷首有逢行珪序及永徽四年进书表自署华州郑县尉其里居则未详云

　　鬻子原序

　　鬻子名熊楚人周文王之师也年九十见文王王曰老矣鬻子曰使臣捕兽逐麋已老矣使臣坐策国事尚少也文王师之著书二十二篇名曰鬻子子者男子之美称贤不逮圣不以为经用题纪标子同据刘氏九流即道流也遭秦暴乱书记畧尽鬻子虽不预焚烧编帙由此残缺依汉书艺文志惟有六篇今此本乃有十四篇未详孰是篇或错乱文多遗阙至敷演大道铨撰明史阐域中之教化论刑徳之是非虽卷轴不全而其门可见然邓林之枝荆山之玉君子余文可得观矣鬻子博懐道徳善谋政事故使周文屈节大圣咨询情存帝王之道辞多斥救之要理致通逺旨趣恢弘实先达之奥言为诸子之首唱织组仁义经纬家邦垂劝诫之风陈弘济之术王者览之可以理国吏者遵之可以从政足使贤者励志不肖者涤心语曰诗三百一言以蔽之曰思无邪言而不朽可为龟镜鬻子论道无邪之谓欤幸以休务之隙披阅子史而书籍实繁不能精备至于此子颇复留心寻其力迹之端探其阐教之旨岂如寓言迂恢驰术飞辩者矣亦乃字重千金辞髙万禩聊为注解畧起指归驰心于万古之上寄懐于千载之下庶垂道见志悬诸日月将来君子幸无忽焉

　　进鬻子表

　　臣行珪言臣闻结绳以往书疏蔑然文字之初教义斯起记言之史设褒贬之迹聿兴书事之官置劝戒之门由启于是国版稠迭谟训昭彰唱讃之道以弘阐扬之理兹畅徳业弥缛英华日新雕琢性情振其徽烈逮乎周文传圣鬻子称贤意合道同实申师傅鬻子以文王降已大启心期明宣布政之方广立辅成之筞足使万机留想一代咸休稽古有宗发明耳目寻其著述之旨探其斥救之辞莫不原道心以裁章研神理而启沃弥纶彝训经纬区中不徒讃说微言务于遗翰而已鬻熊为诸子之首文王则圣徳之宗熊既文王之师书乃政教之体虽篇轴残缺提举犹备纪纲譬彼盘盂发扬有愈臣家传儒素积习忠良覩明主奉师之踪覧贤者尽义之道循环征究妙极机神敢率至愚为之注解研覃析理以叙私情剪截浮辞用申狂瞽伏惟陛下则天垂训越极宣风稽太上之至和兴帝王之炯诫股肱谅直献替无疑大举贤良宁济区宇四海革面八表宅心务本修文垂拱无事臣以草莱卑贱识度庸浅荷尧沐舜击壤讴歌周施政教之端属听太平之咏志存缀辑以述矢言简牍难周辞意斯拙谨以缮冩奉献阙庭庶日月昭明布余晖于漏隙时雨咸泊洒余润于纎枯望报尘露之资岂议沉舟之楫天威咫尺神魄震惊谨上表以闻伏听慈旨谨言永徽四年十一月二十六日华州郑县尉臣逄行珪上

　　鬻子唐逄行珪注

　　撰吏五帝三王传政乙第五

　　（撰具也吏者为政之具也又撰博也言王者布政施令其在博求于良吏也贤者举之不贤者不预言五帝三王政道可以百代传行者乙次于甲以此明政之次也）

　　政曰（政者法教也此明帝王之政事以为法教可称也）君子不与人谋之则已矣（言君子修于内理于外端其形正其影体真徳之安守冲妙之机言出以成教方谋事必为法则茍于政而不预岂安为之哉所以止也）若与人谋之则非道无由也（君子不与人谋则已矣若与人谋务存大道而言之不以违道饰非不以茍命求王由用也）故君子之谋能必用道（君子终日言之而不离体要谋于政事而咸由于道故同于道者道亦得之非道之言君子不用也）而不能必见受（众目视于伪不留视于真众心耀于名不能察于实夫庸主必惑于众岂能受于道教哉故君子之道不必见纳也）能必忠（尽心论道而必竭忠尽道言不邪谲也）而不能必入（尽忠论道圣君必纳庸主所难故有道之君上下亲爱忠谠进用智术无隠以石投水何龃龉哉而不明之主君臣疏忌小人侍侧端正弃遗谄佞是亲忠信不用掩目而视岂不惑欤必忠言之不入也）能必信（言君子不茍合不妄言正色端辞澄清真实必存之于信也）而不能必见信（信言不美而合于道庸主惑于众邪岂信用君子之言乎言不以见信也）君子非人者不出之于辞而施之于行（言君子但为善将以攻恶善不自是恶不非人施之于行不显之于言说）故非非者行是（言是非于人是所同也非于人者人亦非之君子将非于人终不以非非人自行是道以论彼之非）恶恶者行善（善恶在身是所共也君子务善以攻恶不以恶恶于人所以彰恶于行善道也）而道论人（谋事必忠出言必信行善以攻恶显是而明非不茍求所以知而道徳自明也）

　　大道文王问第八

　　（夫道者覆天地廓四方斥八极髙而无际深不可测绵六合横四维不可以言象尽不可以指示说应无间之迹终政教之端包万物之形彰三光之外为而不有行而不见有道之王动而同之妙用无穷故谓之大文王因用无穷故谓之大师闻道可为永则因以名篇也）政曰昔者文王问于鬻子（昔者言往日也虽临驭亿兆而不独专从师问道以求政术之门）敢问人有大忘乎（尊师道故曰敢问文王思存大道以终政事心迹在于经逺所以先问于大忘也）对曰有（鬻子前答文王言有大忘也）文王曰敢问大忘奈何（鬻子前不即以指答者故引成文王之问文王欲熊终大忘之理故曰其事奈何矣）鬻子曰知其身之恶而不改也以贼其身乃丧其躯（过则勿惮改终日不为恶恶去于身也岂但墨面髠发是为形食哉故其蚩尤见诛四凶就戮夏癸絶祀商辛覆宗贼身害躯破家失国其行如此是为大忘也）其行如此是谓之大忘（终成所答之事）

　　贵道五帝三王周政乙第五

　　（夫为政以徳必贵于道为化国之福焉当文王之时而通称三王者据近以及逺明道以同也周者合也备也言五帝三王贵道其政能合若一也而无所不备也）

　　昔之帝王（昔者在昔贵道徳之帝王称昔者以逺喻近为之劝也）所以为明者以其吏也（言帝王而有圣明之称者皆委贤吏在显职故道化兴而万国宁明圣不独运也）昔之君子其所以为功者以其民也（民惟邦本得众斯昌建极乗时必资兆庶人効其力以成其功也）力生于神（生者有国必先灵佑皇天上帝社稷山川神迹玄符无不来会成汤降神受夏大命武王梦神遂大戡殷夫冥运两仪鼔动万物岂有使之然哉莫不大化于自然玄应而义用造之非我理自相符故曰力生于神者也）而功最于吏（王者发政施令而不自为必属贤能以任使之故天下和平人知所保此贤吏善最之功也）福归于君（俊徳在官尽心竭力人敦其道俗顺其教上下相亲而徳交归焉国士平康而为君之福者也）昔者五帝之治天下也（五帝谓黄帝颛顼髙辛唐虞也）其道昭昭若日月之明然若以昼代夜然（日月运明明不私照必须幽显始终不息故昭昭然所不舍也夫圣人与天地合徳日月齐明道大不沦可以端逺也）故其道若首然万世为福万世为教者唯从黄帝以下舜禹以上而已矣（首者始也言五帝之道常为万代之始后之不能加也夫黄帝始垂衣裳造书契置史官为舟楫以济不通服牛乗马立栋宇重门击柝以待暴客为杵臼以利万姓作弧矢以威天下造律管兴封禅颛顼平九黎之乱人神不杂万物有序髙辛氏作鼗鞞钟鼓莞席帝尧茅茨不剪土阶三尺夏日葛衣冬日鹿裘荡荡乎民无能名焉巍巍乎其有成功也帝舜少而至孝尧闻聪明而用之舜乃举禹为司空以平水土弃为后稷以播百谷卨为司徒以教百姓皋陶为士师以理狱讼垂为共工以典众作伯益作朕虞以育草木伯夷为秩宗以典三礼夔为乐正以和神人舜弹五弦之琴歌南风之诗夏禹栉风沐雨冠履不顾敷九土乗四载凿龙门辟伊阙道百川建万国微禹之功人皆鱼矣帝王之功莫此为盛故百代不易为福为教也）君王欲縁五帝之道而不失则可以长久（言君王但因循五帝之道而常行用无所为替则可以长保宗庙社稷以为人始也）

　　守道五帝三王周政甲第四

　　（执大象而天下往明道不往则道不可暂离所也）

　　圣人在上贤士百里而有一人则犹无有也（言圣王在上化被苍生徳周万物虽百里而有一贤士以圣道广宣贤迹不见其贤虽多则若无有也）王道衰微暴乱在上贤士千里而有一人则犹比肩也（王道衰微暴虐乱政人皆思徳虽千里有一贤士其若比肩言贤人不可得也）

　　撰吏五帝三王传政乙第三

　　（帝王所以安国家行政教其在良吏乎言必博广以取也）

　　政曰民者贤不肖之杖也贤不肖皆具焉（贤者徳行之名不肖者顽嚚之谓夫贤与不肖见于行此二者同出于性而异名皆杖于最灵各有定分矣天下之广黎庶之众贤与不肖自皆具焉）故贤人得贤不肖人休焉（言贤者不自求进而材为时须王者必任贤人所以得也不肖者非自求退而行无所取不登政事是以休废也）杖能侧焉（有过人之智必矜其能恃能矜智必违道轻躁所至危僻故曰杖能侧焉）忠信饰焉（懐尽忠之节必修于道修身贵真履行务实由于正路礼义仁信以文饰其身也故曰忠信饰焉）民者积愚也（冥然无知愚之谓也）虽愚明主撰吏焉必使民兴焉（言明主推心于人以取良吏而不独任也）士民与之明上举之（得于众心善于政事上所以举用之也）士民苦之明上去之（如苦人者贤愚之间政既不与所以斥去之也）故王者取吏不忘必使民唱然后和（人主总羣谋以观众知明以探风声察于下言以求得失取贤人以宣政化推已取贤唯圣者能之）民者吏之程也（程法式也知之在下是故取吏之法式察之于众庶人者若之也）察吏于民然后随（人与之主举之人若之主去之此随之也）政曰民者至卑也（极卑下也）而使之取吏焉必取所爱（圣主不违人以独用也）故十人爱之则十人之吏也百人爱之则百人之吏也千人爱之则千人之吏也万人爱之则万人之吏也（自此已上皆言人之情好之徳行各有所爱乐之多少殊别也）故万人之吏撰卿相矣（人爱之多则必堪为政事赫赫师尹民具尔瞻主之所拔不可失贤也）卿相者诸侯之丞也（卿相者人主之杖故为诸侯之丞也）故封侯之土秩出焉（贤者得之列土封疆得自家臣故曰秩出焉）卿相者侯之本也（政之兴亡在于卿相得贤者和辑失贤者妬散故为侯之职在卿相也）

　　曲阜鲁周公政甲第十四

　　（曲阜之地方七百里少昊之墟是鲁周公所封之邑以周公禆益政礼故称之以为篇耳）

　　政曰昔者鲁周公曰吾闻之于政也（称周公之言以明政者也）知善不行者谓之狂（善者体道懐徳也人主行善于上百姓变善于下尧之日比屋可封知善道之为善而不行用者是狂悖之人也）知恶不改者谓之惑（恶者贼以丧躯人主为恶于上则百姓为恶而不悛者是昏惑之人也）夫狂与惑者圣王之戒也（知善而不行知恶而不改必至狂惑者此圣王之明戒也）

　　道符五帝三王传政甲第二

　　（夫开国崇基必先于道道既符合无往不真影响相同自然合应甲者先于乙也）

　　不肖者不自谓不肖也（肖者类也言不类不似也自知贤不肖是为明也不似之人岂自称哉言不知也）而不肖见于行（丹朱傲虐无舍昼夜頟頟肆恶曽无休息此则见于外不以隠微者也）虽自谓贤人犹谓之不肖也（不肖者岂自谓不肖哉以贤者视之不肖之迹见矣虽以彼贤以自贤人岂以为贤乎）愚者不自谓愚而愚见于言（昧道不徳之人岂自称其愚蒙哉而愚迹见于辞说也）虽自谓智人犹谓之愚（愚者岂自以为愚哉以智视之愚迹见矣虽以彼智以自智人岂以为智乎）

　　数始五帝治天下第七

　　（言帝者年数之始以记其佐帝及升位之年数也天下者岂可忘理哉亦由积徳累业以有之也言五帝之道相缘为政故同称之也）

　　昔者帝颛顼（黄帝正妃曰嫘祖生昌意昌意生颛顼为髙阳氏在位七十八年）年十五而佐黄帝（轩辕氏少昊次子父曰帝鸿氏母曰附寳见大电光绕北斗枢星照野感而孕二十四月生以土徳王故曰黄帝在位百年颛顼自幼年以翼佐黄帝也）二十而治天下（升为天子也）其治天下也上缘黄帝之道而行之（因修黄帝之道而行其政令不改革也）学黄帝之道而常之（比迹不及所以效也效其通道而常用之）昔者帝喾（黄帝正妃生玄嚣玄嚣之子生帝喾徳日新故曰髙辛在位七十上宾）年十五而佐帝颛顼三十而治天下（佐颛顼以理天下三十而升为帝也）其治天下也上缘黄帝之道而明之（言徳稍下不能尽行黄帝之道但明之而已矣）学帝颛顼之道而行之（政教所为效颛顼而行其言不能常习之也）

　　禹政第六

　　（伯禹夏后氏言禹功锡玄圭徳谐元始仁贤立政以致太平可为法则故以名篇矣）

　　禹之治天下也（黄帝玄孙祖颛顼姓姒名文命字髙宻在位九年受禅成功曰禹受舜禅以临天下）得皋陶得杜子业得既子得施子黯得季子宁得然子堪得轻子玉（此以上七大夫之姓名也）得七大夫以佐其身以治天下而天下治（言帝王独治天下虽则圣徳皆俟贤佐以辅之故得天下乂安也）

　　汤政天下至纣第七

　　（言成汤放无道之桀以统万机而理天下得贤大夫赞佐而致太平至纣昏惑以失国故终始书之以名篇）

　　汤之治天下也（汤姓子名履字天乙除虐去残曰汤征葛伯放桀顺取天下以理也）得庆辅伊尹湟里且东门蝡南门蜧西门疪北门侧（伊尹有莘氏媵臣以为相东门等并姓名也）得七大夫佐以治天下而天下治（七大夫皆有贤行斥救弼谐故得天下咸乂也）二十七世（自汤至纣父子兄弟相承二十七代也）积歳五百七十六岁至纣（夏曰岁此除即位之年也）

　　上禹政第六

　　（以五声听政克勤于邦可以为上也）

　　禹之治天下也以五声聴（九重幽深下言难达所欲百姓反斥救之事故悬置五声招之以听政也）门悬钟鼔铎磬（悬之于簨簴也）而置鼗（置于地也）以得四海之士（四海之士有进其言者必造五声以挥撃传闻也）为铭于簨簴（悬乐器之具刻铭于其上也）曰教寡人以道者撃鼓（鼓以动物故动合于道也）教寡人以义者撃钟（钟金声也以合于义故教义者撃钟也教）寡人以事者振铎（铎金铃木舌也所以事务有可行为所欲言者以振铎也）语寡人以忧者撃磬（忧者声悲磬声消燥而近于悲故忧而撃磬也）教寡人以狱讼者挥鼗此之谓五声（狱讼之事务于疾速故挥鼗以陈之此以上并铭于簨簴之大也）是以禹尝据一馈而七十起日中而不暇饱食（急于政事无暇安于一食所以示接士之急也）曰吾犹恐四海之士留于道路（常行之处非所宜留也）是以四海之士皆至（事必得道必合上下应会无不至也）是以禹当朝廷间也可以罗爵（不暇饱食听政不疲朝廷闲静然后无事也）

　　道符五帝三王传政甲第五

　　（夫君子将入其职旭旭然如日初出光昭昭然人保其福既去暗暗然人失其教此得政典符合之谓也）

　　夫国者卿相世贤者有之（有国则有卿相贤徳者卿相之具人与之王用之不贤者岂能用之哉）有国无国智者治之（夫有国者岂自宁岂自乱也所以安者智谋之力也）智者非一日之志（积功累业行道不倦以成其志）治者非一日之谋（谋者心思也树徳以为尚寛重道修政作教以至诚平之咨谋非一日之所能致也）治志治谋在于帝王然后民知所保（夫君上有道化行于下逺近慕义四境无虞百姓淳和盗贼屏息故人知所安也）而知所避(富贵贫贱不相犯仁义礼智由其门无违政教下民为福是知所避也)发教施令为天下福者谓之道(先之以博爱陈之以徳义先之以敬让道之以礼乐不夺民时不干民利故得祸乱不作为福之道此之谓欤)上下相亲谓之和(至徳以教之要道以治之上下同心是谓和矣)民不求而得所欲谓之信(日出而作日没而息不劳于事不苦烦苛甘其食安其居乐其业此岂外求之哉上有行道之君是所致者可谓之大信矣)除去天下之害谓之仁(兼爱万物慈恻外施至若成汤征葛伯放桀于南巢夏禹之别导山川置立州国故得天下免于暴乱百姓宅其所居仁逺乎哉斯仁至也）仁与信和与道帝王之器（此四者帝王有天下之器所以乐用也茍有违之而天下离叛非其所有也）凡万物皆有器（所用利之是以为器而违其用岂得其器哉）故欲有为不行其器者虽欲有为不成（惟名与器不可假人其所营为必以其器用得其用也故违之不行其器于利逺矣岂有成哉）诸侯之欲王者亦然不用帝王之器者不成（言天下之大神器之重非其王者难以处王之器而未可以宰割必行仁与信和与道然后可招懐万姓奄有四维西伯以敬让兴邦南阳以仁道得政非其人也岂妄成之哉）

　　汤政汤治天下理第七

　　（天地设而万物生阴阳化而四时定分则统理为政之方极于始终可成法则也）

　　天地辟而万物生（干其静也专一其动也正直坤其静也翕敛其动也开辟是以广大而生万物也）万物生而人为政焉（政也者所以正于天地也言天地生万物不能相使不能相制须人以为政以正之无其政也则万物不理也）物不能生而无杀也（言天地能生而不能无杀）唯天地之所以杀人不能生（天之能生唯天杀之可也夫唯天杀之人岂生之哉是不能生之也）人化而为善（万物之中人其为贵化而为善理亦天常也）兽化而为恶（禀气以生不有知识非人之类岂不恶哉）人而不善者谓之兽（人化而为善是为天常今为不善者与彼飞虚渡实亦何以异矣）有天然后有地（天在于上地在于下先天后地理亦自然）有地然后有别（三才克定万物区别）有别然后有义（夫妇之义着君臣之义彰也）有义然后有教（百官立政教行父子存家设教所以效达于上也）有教然后有道（教迹既彰约之以道苛乖其道物无以安）有道然后有理（事名各立而理自存）有理然后有数（名理既彰数统之矣夫数以一终十乃至千万九九之数天之运度亦数之义也）日有冥有旦有昼有夜然后以为数（天有三百六十度一日一度三百六十日一周天一日之中昼夜百刻以定之为数也）月一盈一亏月合月离以数纪（一岁之中有十二月一月有盈有亏日月或合于次或离于次终于一岁日穷于次月穷于纪星回于天数将几终此则日月星辰运行至十二月皆周匝于故处纪犹会者也）四者皆陈以为数治（春夏秋冬各统于一岁之日月也此以上为政之道当法则也）政者卫也（始终之谓卫政者正也所以正理天下以为之天周卫始化之终安之无得之也）

　　慎诛鲁周公第六

　　（刑法有伦宜于时政好生之徳理适典章故明圣之资辅成周室诫劝之道所得称言国之大经在于赏罚二者或替将何训焉可为政先故纪之为篇目矣）

　　昔者（此昔者往日之辞也）鲁周公使康叔往守于殷（康叔周公母弟也卫三监之地殷人数叛故使贤以弟往也）戒之曰与杀不辜宁失有罪（人命所悬理须详正夫刑或滥其何则焉故不可轻杀不辜宁可失于有罪此亦寛仁之道也）无有无罪而见诛（罚而不明虽刑不禁言罚必施于有罪也）无有有功而不赏（赏而不明虽赏不劝言赏必加于有功也）戒之封（重称戒者所以示于殷勤封康叔名也）诛赏之慎焉（诛赏者国之柄也怒而加诛未必当罪喜而行赏未必当功赏僭则惧及于淫诛滥则惧及于善赏得其功则贤人以劝罚得其辜则奸人以息此不可不审慎之）

　　

　　古文龙虎经注疏原序

　　臣道曰道家之学有所谓内外丹者实性命之所系得之者小则驻景延年大则登仙入圣其徒以书传世无虑千万卷内丹则莫不以神气为本外丹则莫不以铅汞为宗古歌云红铅黒汞大丹头相符红黒是真修红铅取精黒取髓解得红黒药无比将红入黒保长生用黒入红天仙矣颠倒两般总成丹火龙变化为天仙此外丹之要旨也古今学道之士皆以铅汞为大丹药曽不知真铅真汞果是何物臣自志学之年则喜闻其事裒集丹书研咏意味夜以继日至忘寝食惟是纸上之语曽无发明绍兴壬申有道人为臣言铅汞者但以山石间所采矿银为真铅朱砂中所描水银为真汞教臣停取一斤许以鼎器火候炼之臣以为信然遂于会稽天庆观治丹室以其所指试为之费岁月耗货财竟无成效非臣心不诚实方之不良也阅干道甲申复有道人为臣言真铅不露体真汞不呈形又曰真铅不见银真砂不见汞以二物合和为一分九鼎火而取之名曰黄芽以法炼之变为黄轝紫粉亦号明牕尘服之聚精敛神除却万病以臣观之此盖青霞子昔所造一中丹尔至淳熙癸巳乃遇真师始悟前所得者皆非真铅真汞也古歌云真铅不产五金内生在杳冥天地先又云圣人夺得造化意手搏日月安炉里微微腾倒天地精攅簇阴阳走神鬼日魂月魄若个识识者便是真仙子炼之服之千日余身既无阴那得死真师以其秘方口诀以授臣言下有悟如梦之觉后读诸家之书无不相契洞然明白由是而知日魂月魄为真铅真汞从无质以生而有灵质万物动静莫不由之若安炉立鼎制造神室抟日月之根运水火之变不失天符之旨则大药神丹可得矣臣三十年间凡三遇人后得真师始契妙道臣一介武弁隶职王府家贫俸薄未能结真友采丹材铸鼎器造神室屏迹山林以从事于斯也然専心致志晨夕不忘顷因暇日阅龙虎经以行世之本谬悮为多遂用得之于真师者厘而正之分章定句为批注复以魏伯阳参同契证其义申而为疏以辨药材之真伪金石之异同去繁撮要始终相贯集一编为三卷上卷十三章中卷六章下卷十四章总三十三章非敢传之于后世姑示同志之丹友耳臣疎逺之人不识忌讳冒昧万死谨因髙士周真一印证缮写上进伏惟万机之暇留神亲省使臣有万世一遇之幸成就素志是不独臣之私愿亦真师之付嘱云淳熙十四年四月初一日保义郎臣王道诚惶诚恐稽首顿首百拜谨序

　　进古文龙虎经注疏奏札

　　臣真一伏见保义郎王道所撰龙虎经注疏三卷事显而言直理明而义详深得参同契金碧经之宻意其说外丹皆非以五金八石诸杂类为药材止取天地之精日月之华混合造化以成神丹此与阴真人无质生质是还丹凡铅凡汞不劳弄之语正同臣山林老褐虽学道肤浅无可采取然于道书讲之旧矣古语有云三折肱为良医臣与王道相识甚久议论以详因其以所譔来就臣印证与臣得之于师者首尾符契是用昧死缮写上进恭望燕闲略垂省鉴自今而后愿饬尚药如金石杂类反恶之剂不使上御以保万寿实天下幸甚臣以此区区愚忠仰冒圣恩伏惟幸听干冒天威臣下情震惧之至太乙宫养素庵道士臣周真一札子

　　古文龙虎经注疏卷上宋王道撰

　　神室者丹之枢章第一

　　神室者丹之枢纽众石之父母砂汞别居

　　臣道注曰神室者丹之枢纽神室象乾坤能收日月之精气以为金液神丹故谓丹之枢纽参同契曰乾坤者易之门戸是也众石之父母者真铅生于天地之先为万物之父百昌之母故谓众石之父母参同契曰众卦之父母是也砂汞别居者砂汞本无形质隐于真铅之内得太阳纯一之精方能显化于神室之中故谓别居也

　　臣道疏曰太极之初化元气而为天地分阴阳而为日月中产人物通为三才人之最灵故为万物之首上古之时人之住世动经千百岁自黄帝之后渐至寿天不齐者何也盖人不能体天地元气而行遂至夭伤也天地所以能长且久者尽得元气纯粹之大也故能随顺四时生克五行运动自然也古者通达之士观天之道执天之行合自然元气而滋养一身使如天地之寿后世之人则不然少者血气未成而为淫欲所诱老者血气将竭而为衰病滋蔓或有知道则已晚矣而自保之者犹得延年是以至人效天地变化安炉立鼎而作神药老者服之则聚精会神还童为少少者服之则得仙尤速故真一子谓修炼神丹与天地造化同途托易象而言之莫不首采天地之根而为大丹之基既以乾坤运动之迹而为大丹之法象坎离而行水火歴卯酉以主刑徳盗四时推移之数归于掌中托阴阳动静之机而成冬夏阴生鹑火阳发玄枵动则坤变下爻为初九静则干归下爻为初六此皆修丹之大旨也

　　出阳入阴章第二

　　出阳入阴流曜二方列数有三按象水火

　　臣道注曰出阳入阴流曜二方者阳自子而生出于地上歴丑寅卯辰至巳而阳极则青龙日之精曜于东方阴自午而降入于地中歴未申酉戌至亥而阴极则白虎月之华曜于西方也列数有三按象水火者青龙白虎二物皆因朱雀之气薫蒸而成质故有三人也大丹自起首以至丹成真铅神室之外只以水火二象为之非有他物相杂也臣道疏曰凡修金液神丹先须认药物根元次验其火候进退阳升阴降不离子午之方日往月来必在卯酉二位用坎离而行水火使龙虎变作夫妻还日精于月窟则铅内产砂戏朱雀于离宫则砂中生汞金由情也汞由性也情性相包夫妇相眷自然而成金液也故人之情性不离于身丹之砂汞俱生铅内情性于人非外物也砂汞与铅非杂类也是知日月升降阴阳往来皆在天地之中也故乾坤精髓常聚于鸡足山中玄冥之内而为大药之祖宗金丹之根蒂也夫日有三照月有三移日月出于东而光曜于西则西方白虎金徳之正气入于玄冥之内化而为六戊日月入于西而光曜于东则东方青龙木徳之正气入于玄冥之内化而为六巳日月当于午而光曜于北则是南方朱雀火徳之正气入于玄冥之内就土成形化而为黒铅常居杳冥之内为天地万彚之根本故魏真人云日潜徳而沉彩月施徳以舒光日受月化体不亏伤是知真元一气乃生天生地之本也古之至人知神物隐于此遂假法象采之而为药之父母拟乾坤而为神室立鼎足以象鸡足取符火准则四时还返金水合于自然运阳火以还日精转阴符而来月魄使三方之正气并归金鼎之中以四象之至和咸结杳冥之内混沌相交经营鄞鄂以至丹成皆禀自然之变化也今之学者谓世间之水银可以为金丹世间之黒铅可以为河车使后来皆谬妄相传以虚为实多方制度至老无成且水银出自朱砂之内因火化而成其理只名水银终不能成金液也殊不知金液者禀天地自然之气凭阴阳纯粹之精附阴于月为阴之主伏体中营潜当戊巳为至药之父母岂有世间水银及山泽五金八石比并于神药之母哉神药是度世延年之寳天地万灵之祖世人甚难识之后学以诸类杂物制造金液实错会古人之意若使杂物可造金丹则金丹容易得成所云铅汞二名者古人直说物象后人不解其意以朱砂便为铅以水银便为汞此乃以假物合为真名乱其根本所以千举万败终无成理前所论真铅出产者并是依经节録合于师旨非敢臆说以误后学好道之士幸留意焉

　　制由王者章第三

　　制由王者武以讨叛文以怀柔土旺四季土徳以王提剑偃戈以镇四方

　　臣道注曰制由王者武以讨叛文以怀柔者制令也犹王者出令以布四方也武刚猛火候也文柔弱火候也喻金鼎坚备神室宻固初进柔顺之火以来阳和之气令住鼎室之中末行刚猛之火金液须欲迸出为坤宫所拘遂留精于内以成造化犹国有叛逆之民被王者防制有方革心听命故不能逃逸也土旺四季土徳以王提剑偃戈以镇四方土徳者戊巳真土也真土者真铅也真铅能召至和之气归于中宫故青龙白虎朱雀玄武四象之气不得真土终不得成金液也土居中宫故称黄帝和气随四时而生万物皆有之神室为和气之主旺于四季能收摄日月之精华归于鼎中不使流散于外也参同契曰土旺四季罗络始终是也

　　臣道疏曰王者治天下也内修文徳外治武备法三皇而设百僚顺四时而播五谷故得国内安康和气生焉古人以治天下之理而制金液神丹初下手之时必须神室神室之内而有胞胎胞胎之外而有金鼎金鼎之外而有璮灶若一一全备则使金液之精生焉至和之气合焉王者体中宫神马能伏流珠不使飞走文火发生之火武火结实之火能使金液成就也昔公孙氏上升之后配为中央土徳是和气从中而生复有罗络四季包裹金水和合流珠渐成神药也姹女流珠飞走之物不常定处惟是土一味可以制之返成变化自然之道也

　　坎离数一二章第四

　　坎离数一二南北独为经故冠七十二石之长

　　臣道注曰坎离数一二者天一生水于坎故一数主之也地二生火于离故二数主之也南北独为经者北方阴极之所而生阳气之始歴子丑寅卯辰巳而终巽南方阳极之所而生阴气之始歴午未申酉戌亥而终干阴阳二气皆从子午为发生之始终故南北独为经者也故冠七十二石之长者真铅先天而生气后天而成形故为众物之长还丹之根蒂也

　　臣道疏曰人间之术称玄妙者莫不以烧金炼银为世寳每见修制者万无一成纵使有成者且非出世之寳又非延年济世之术今世学道之士不以性命为急皆迷迷相指终无省悟之理殊不知大丹之道全在阴阳二气相须而成至药故真人丹砂诀云炼寳者合于至妙炼妙者合于至灵炼灵者合于至神炼神者合于至道如此至言则可知金丹之真伪妙理之浅深若不遇至人秘诀岂能悟解真诠为出尘之士哉夫坎离卦象乃离火坎水南北二位为水火根本虽则分为二体本同一源而生既分为二各禀情性为一有一无二矣至人于此知是天性自然非假合之所及却以二象配合为一炼成至寳服之长生天产二物都无杂类实日月之精华乃乾坤之骨髓也易曰天垂象圣人则之此乃返本还元自有为而合无为也故水火坎离升降南北独为丹首而冠七十二石之长悟天地生杀之机日月循环之方则有无之性自可晓也

　　刚柔有表里章第五

　　刚柔有表里阴阳禀自然金火当直事金水相含受雌雄并一体用之有条理

　　臣道注曰刚柔有表里阴阳禀自然者干阳为刚坤阴为柔互相包裹配合神室使阴阳自然之气日月施化之精辐辏金胎而结神药也参同契曰干刚坤柔配合相包是也金火当直事金水相含受者外则水火频施内则金水常交水汞生青龙之体金精长白虎之胎萌芽渐兆金水留形神室之内金火既交之久而神水自生于母胎之中以至丹成子母两相慕恋金水自然滋养也雌雄并一体用之有条理者雌雄亦龙虎也乾坤也日月也阴阳也坎离也夫妻也水火也男女也雌雄相杂则变化精气为物也若用之得理则发生自然也

　　臣道疏曰男属离卦太阳日之象也女属坎卦太阴月之象也日月相交金水自生情性相得配合自然更无外物若以杂类而合神药即非自然之性也只如男至弱冠女至笄年两情相慕亦是自然而然也古人将此喻大丹与人无异皆自然之性也砂汞在铅体中因水火激发而有非外物也婴儿在母腹中亦自水火而有亦非外物也古人知此二种情性根本不相去离因引合龙虎之精还返金水之气自然成其至药则一阴一阳之谓道若非自然则不可合也譬男女二精气交体合日往月来自然变化岂假他物而成胎孕以此明神药必在乎离火坎水二象而成不在杂类也由是以知日月真精炼成金液与男女胎孕之理实同但有仙凡净秽之异尔至人恐后学不悟真理故引此为证其余法象自可知也

　　变化既未神章第六

　　变化既未神终能复更始初九为期度阳和准旦暮周歴合天心阳爻毕于已正阴发离午自丁终于亥

　　臣道注曰变化既未神终能复更始者凡修大丹须一月而成若火数不准鼎器不宻则神精降少金液结迟须更一月也参同契曰既未至晦爽终则复更始是也初九为期度阳和准旦暮者每遇晦朔之夜子时阳火将兴便名地雷复卦阳爻生坤初九为下也自子至巳为早为日自午至亥为暮为晚旦以屯卦直事暮以蒙卦直事屯蒙二卦以直一日十二时也为大丹之体象也一日两卦一月六十卦初则屯蒙终则既未参同契曰日辰为期度动静有早晚是也周歴合天心阳爻毕于已者阳火自子而升至巳为阳极而阴生于午也参同契曰春夏据内体从子到辰巳是也正阴发离午自丁终于亥者阴符自午而降至亥为阴极而阳火复生于子也参同契曰秋冬当外用自午讫戌亥是也

　　臣道疏曰大丹变化之道在乾坤二卦为首阳火起于子阴生于午阳极干于巳阴极坤于亥乾坤十二爻随十二时而变化以造金液也或有造大丹视为等闲之事妄意为之以至费耗货财形枯骨悴终无成期岂知至道包裹天地吐纳阴阳运转四时斡旋日月发现五行循环昼夜生育万物皆禀至道之变化也至人知大道之根本可以度世乃法象天地攅簇阴阳采日月之魂魄合水火之灵气修营至药归于自然千经万论留示将来而学道之士尚不能信但只以有形有质之物假合造化终不合至理纵有成者亦不能令人返老还童久视人间或返成痈毒流血之害炼丹之士可不戒哉

　　水火各一方章第七

　　水火各一方守界成寒暑东西表仁义五行变四时如是则阴阳互用顺三一而得其理

　　臣道注曰水火各一方守界成寒暑者水阴也寒极于坎火阳也暑极于离各守一方而成冬夏也参同契曰赏罚应春秋昏明顺寒暑是也东西表仁义五行变四时者东方属木发生万物之所故谓之仁谓之喜西方属金肃杀万物之所故谓之义谓之怒金木水火土五行之气变春夏秋冬而正四时之象参同契曰爻辞有仁义随时发喜怒是也如是阴阳互用顺三一而得其理者若四象之数不失其时则阴阳之气顺水火寒暑各得其理也

　　臣道疏曰日月运行寒暑有节日去则月来年移则岁至以一岁之气蹙于一日十二时中排春夏秋冬以应四时之候运动法象一一须及时也日月之度不差寒暑之节有准则大丹必成矣法象才动内以知来则精气生于室中阴阳结于鼎内既得阴阳精气则鼎内润泽自然流通渐生变化与四时应候故五章云春以温之仁也夏以暑之礼也秋以凉之义也冬以寒之智也若四时之气顺则一岁之事成焉又春气生物之本乃已前阳火之候秋气杀物之本乃午后阴符候也子丑寅为春卯辰巳为夏午未申为秋酉戌亥为冬于十二时辰内运其火候应以四时五行不得分毫差忒则鼎中渐结金液将凝其丹必成也故歌云圣人夺得造化意手抟日月安炉里微微腾倒天地精攅簇阴阳走神鬼则知金液神丹若非法象天地准则阴阳造化自然者则无成矣

　　神室设位章第八

　　神室设位变化在乎其中矣神室者上下釡也设位者列雌雄配合之宻也变化为砂汞砂汞者金土二用二用无爻位张翼飞虚危往来既不定上下亦无常独居不改化归中宫非土不可制也包囊众石为丹祖宗

　　臣道注曰神室设位变化在乎其中矣者立神室象天地天地定位则日月之光曜其中矣参同契曰天地设位易行乎其中是也神室者上下釜也神室有上下两釜以应天地也参同契曰天地者乾坤是也设位者列雌雄配合之宻也设天地乾坤二位上釜象天为雄为干下釜象地为雌为坤使上下两釜雌雄之际配合而为一也参同契曰设位者列阴阳配合之位是也变化为砂汞砂汞者金土之二用也立鼎器法乾坤金母居中三才备具则生灵汞也砂汞乃坎离水火为乾坤二用参同契曰易谓坎离者乾坤二用是也二用无爻位张翼飞虚危者乾坤也日月也日月升降水火抽添不拘爻位张翼南方离火之位虚危北方坎水之位参同契曰二用无爻位周流行六虚是也往来既不定上下亦无常者水火往来神室之内不常定处也参同契曰往来既不定上下亦无常是也独居不改化归中宫者若火数抽添有理则时时化入中宫而为金液也参同契曰幽潜沦匿变化于中是也非土不可制包囊众石为丹祖宗者中宫神室以真铅制造故称土徳也包囊万彚为金液祖宗也参同契曰包裹万物为道纪纲是也

　　臣道疏曰大丹之道全在铅银与砂汞二物砂汞乃日之精铅银乃月之华修金液之方不出天地玄象之中前篇所论亦甚晓然犹恐学者不悟所以时时比喻如言下晓了则砂汞不劳而可得也且铅之有砂汞由人之有情性情性发于中而应于外非外来也砂汞生于中而现于外亦非外来也情性二用并在身中砂汞二名俱隐铅内人用情性则发于外铅有砂汞则营于内然则机用须别其理同契至人之意分明指示用日月至精合而成药不以杂物他类也

　　有无相制章第九

　　有无相制朱雀炎空紫华曜日砂汞灭亡

　　臣道注曰有无相制朱雀炎空者有者虎也无者龙也有者白金也无者阴阳气也以白金为神室而未能自生变化因水火升降运转四时乃得成丹故用空器而制有也朱雀乃神火薫蒸于下神室之内金液从火而生也参同契曰以无制有器用者空是也紫华曜日砂汞灭亡者紫华日月之精英在神鼎之内或化金华而现日月之光或变灵液而示龙虎之状照曜鼎内化为砂汞一消一息一浮一沉随水火而或灭或亡也参同契曰故推消息坎离没亡是也

　　臣道疏曰上古之人以水银一味而成丹者盖有龙而无虎也而不假五行四象法天则地亦不会夫妇阴阳交男合女但取阴阳坎离之气消长于一身之中龙虎之精滋育于七窍之内信任自然而合大道上古皆长寿无夭殇也中古以来若欲却老还童延年度世升真入妙必须安炉立鼎召天地至和之气回日月英灵之华使四象无虞五行全备九转数终三千时足开炉则紫粉凝霜金华曜日服之长生后天而老况今之人知虎者多识龙者少夫金液为青龙东方木徳之宗即日也黄芽为白虎西方金液之祖即月也此二物之精气者皆有神通变化之理故经云日月之精救老残是也制之得法食之亦能变化也所谓丹之变化者丹砂变为水银乃阳返阴也水银复变为丹砂乃阴返阳也方号纯阳之丹而人服之决得长生圣人喻日月魂魄只在坎离二位更无别物恐后不得真理故直言之以示将来耳

　　诀不辄造章第十

　　诀不辄造理不虚拟约文伸奥扣索神明演成卦爻五行为经坎雄金精离雌火光金木相伐水火相克土旺金乡三物俱丧四海辐辏以致太平并由中宫土徳黄帝之功

　　臣道注曰诀不辄造理不虚拟者圣人垂文于世必无苟作妄言以惑后人参同契曰言不茍造论不虚生是也约文伸奥扣索神明者剪去繁芜撮其枢要验日月之妙理符神明之至精参同契曰引验见效校度神明是也演成卦爻五行为经者体周易六十四卦以为火数依金木水火土五行以为生杀以日月相合而证夫妇以坎离相交而来至精参同契曰推类结字原理为征是也坎雄金精离雌火光者坎藏六戊为月之精雄阳之位居于北方月阴也戊阳也乃阴中之阳象水中之生金虎也离蔵六已为日之光雌阴之位居于南方日阳也已阴也乃阳中之阴象火中之生汞龙也参同契曰坎戊月精离巳日光是也金木相伐水火相克者金白金也木赤汞也二物相伐愈自荣盛水火递克大见光明日月相交刚柔互兴阴阳得理则相谋合参同契曰日月为易刚柔相当是也土旺金乡三物俱丧者金木火三物被四时尾火包裹经九转之后俱化为明牕尘参同契曰土旺四季罗络始终是也四海辐辏以致太平者呼吸四方之气辏归神鼎之中引龙虎之精而为至药以五土而终功以四季而结裹故得赤青黒白各得施其功成就神丹也参同契曰青赤白黒各居一方是也并由土徳中宫黄帝之功者中宫土徳乃戊巳至和之气金液变化之道皆禀戊巳也戊巳居中宫故称黄帝修神丹者采日月之至精合阴阳之灵气周星数满水火运终尽归功于土徳黄帝之功也参同契曰皆禀中宫戊巳之功是也

　　臣道疏曰上古之人言不虚发诀不再传事成之后书之于契以引将来好道之士况文字所传只说大意今直指大药之源者故令后人不用世间朱砂水银之类若得玄妙法象随天地阴阳四时运动而得成丹者即是真阴真阳也阴符经云天机张而不死得此道者不可妄传非人参同契曰写情着竹帛又恐泄天符犹豫増叹息俛仰辄思虑是也炼至药不出水火水火既交则鼎中龙虎之气便相和合而成金液故真铅实金丹之父母灵汞之祖宗也化生万类毓养羣生皆禀此而成也既得真铅定体而又知水火真方则大丹岂有不成之理乎

　　金火者铅也章第十一

　　金火者铅也丹砂着明莫大乎金火言穷微以善化阳动则阴消混沌终一九宝精更相持卦与药合金有三百八十四铢铢据一斤为十六两也金精一化二气成丹青龙受符当斯之时神室炼其精金火相运推雄阳翠玄水雌阴赭黄金阴阳混交接精液包元气万象凭虚生感化各有类众丹之灵迹长生莫不由

　　臣道注曰金火者真铅也金火二字是日月之精金为月之本火为日之根皆生于铅中魏真人以金火为易以易为药也参同契曰易者象也丹砂着明莫大乎金火者丹砂乃金液也金液大丹一法惟凭日月之精以成也金者铅也月者水也砂者汞也日者火也外则水火升降内则铅汞交结除此之外别无杂类可入也金砂变化全在日月之精华而生参同契曰悬象着明莫大乎日月是也言穷微以善化阳动则阴消者古之人穷其微妙察其盛衰使阴阳之气往来动静循环昼夜周而复始参同契曰穷神以知化阳往则阴来是也混沌终一九寳精更相持者坎离龙虎之气混沌于神室之中随水火进退下手之初一宫坎位火数发生之初精气相交乃未有变通至巳之巽位火数发生之极则龙生汞而虎生铅铅汞之精渐萌而鼎内日月之气轮转于外水火之精卷舒于内参同契曰辐辏而轮转出入更卷舒是也卦与药合金有三百八十四铢铢据一斤为十六两也者卦有三百八十四爻周天一岁之数总火候一周之用金有三百八十四铢金母一斤之数总大丹一斤之用其火候金母皆相符合也参同契曰易有三百八十四爻据爻摘符是也金精一化二气成丹青龙受符者大阴金虎之液太阳木龙之津化为真丹晦朔起符之初青龙火神当权震卦主之参同契曰晦至朔旦震来受符是也当斯之时神室炼其精金火相运推者正当青龙受符行火之时神室之内龙虎之气相纽金火之精相合而化神丹也参同契曰当斯之时天地构其精日月相撢持是也雄阳翠玄水雌阴赭黄金雄阳也干也天也老阳也日也砂也其精曰玄水又曰雌汞也雌阴也坤也地也老阴也月也铅也其精曰黄金又曰白金日月相交于鼎中则日化玄水而月化黄金也黄金即真铅玄水即真汞也铅汞交而为一一乃成丹参同契曰雄阳播玄施雌阴綂黄化是也阴阳混交接精液包元气者阴阳龙虎之气在混沌之中承水火交感互相变化而生津液为丹根基也参同契曰混沌相交接权舆树根基是也万象凭虚生感化各有类者世间万物皆凭元气而生各遂其类而附其形也如在鼎中则木之气化龙金之气化虎火之气化汞水之气化铅土之气化和而五气皆归中宫长养鄞鄂以至凝神成真是各遂其类凝而成真也参同契曰经营养鄞鄂凝神以成躯是也众丹之灵迹长生莫不由者金液大丹有二十四品惟此丹是金液之大丹者乃是白日冲天之上道一一明象天地日月星辰五行四时归于神室之中变化金液长生之道莫不由也参同契曰众夫蹈以出蠕动莫不由是也臣道疏曰金火即铅火也铅火即水火也金火相交则丹砂生于真铅之中古之人所秘者火候而己火数如一斤母数亦一斤以母一斤之数析之为三百八十四铢以火一斤之数析之为三百八十四爻以应一年六十四卦之数故干之策二百一十有六坤之策一百四十有四引而伸之触类而长之也万有一千五百二十以应万物之数合天地一周之用古人法象天地准则阴阳用水火之升降合金木之情性备刚柔之体用成大道之造化其乾坤策爻一一演火候大丹之数显金木水火土之精微者天之符也所修至药运动火候皆应天符之数也若将年月日时之数蹙于一日十二时中进退阳火阴符以炼金液神丹则造化之理立可得也

　　于是玄润光泽章第十二

　　于是玄润光泽元君始炼汞神室含洞虚玄白生金公巍巍建始初冠三五相守飞精以濡滋臣道注曰于是玄润光泽元君始炼汞神室含洞虚者黒铅制为白金精光润彻方成神室之体中虚径寸以生真汞也元君乃炼金丹之主司抱朴子曰元君亦自言我亦炼丹而得仙伏羲画八卦仲尼演易象皆明此天地之数也参同契曰于是仲尼赞鸿蒙乾坤徳洞虚是也玄白生金公巍巍建始初者玄生白金也故能收养日月之精华阳火未动俱隐于白金之内而不见形迹水火既行则金华产于白金之中金华乃戊巳之和气也二物相见感化生丹可谓巍巍尊髙也稽考古初已有斯物包裹阴阳与万物之形不相去离闗雎之义水火相交则砂汞生焉神明出焉故为万物之母为阴阳之始也参同契曰稽古当元皇关雎建始初是也冠三五相守飞精以濡滋液也于真砂水三也五土也若水火土相交则神精降于鼎器之中故古圣人剙立神室既济鼎器交男女之体合龙虎之形初则形质未分一如混沌既经运火之后则夫妇之精相纽龙虎之情契合便应元年稽首之初终成神药也参同契曰冠婚气相纽元年乃芽滋是也

　　臣道疏曰元君亦炼丹而得仙者上古之祖师也拟天地之数约日月之行以鼎器则象乾坤中虚寸余以安灵汞法象如动即天气降地气应天地至精相交而生神液也巍巍尊髙实为玄妙也古仙得道者恐后人不悟真理以朱砂水银诸杂药物而造大丹不明于真铅之变化是以取象立言以晓学者若杂类为之是犹入山捕鱼龙入水求雉兔皆无可得之理徒劳力尔

　　玄女演其序章第十三

　　玄女演其序戊巳贵天符天符道渐剥难以应玄图

　　臣道注曰玄女演其序戊巳贵天符者玄女乃天地之精神阴阳之灵气神无所不通形无所不类知万物之情晓众变之状为道教之主也戊巳乃和气大丹之根本天符运动则生戊巳之精也参同契曰圣人不虚生上观显天符是也天符道渐剥难以应玄图者天符进子阳火日増至已而阳极天符退午阴符日减至亥而阴极五行克尽四时运终故道渐剥也参同契曰天符有进退屈伸以应时故易统天心是也

　　臣道疏曰玄女亦上古之神仙为众仙之长戊巳土也天符火也火乃元气也大则包含天地小则潜藏一毫万万灵类莫不沾其元气广大包笼潜布生育刑克金水运转阴阳荣瘁万物变化无方有至大之妙用真人假此神化营修至药采日月之至精合温凉寒暑抽添水火依春夏秋冬随顺四时盛旺荣衰皆禀自然也若以金银草木灰霜而造金液神丹安有如此变化哉

　　卷中

　　故演作丹意章第十四

　　故演作丹意乾坤不复言丹砂流汞父戊巳黄金母锺律还二六斗柄建三九赤童戏朱雀变化为青龙

　　臣道注曰故演作丹意乾坤不复言者前篇言大丹之意置立神室妙尽其理故于此篇不复言也丹砂流汞父戊巳黄金母者丹砂日也流汞日之魂也戊巳月也黄金月之魄也丹砂戊巳能生此二味魂魄而为至药故谓之父母也锺律还二六斗枢建三九者二六者乃子寅辰午申戌为六律丑夘巳未酉亥为六吕又子为黄锺午为甤宾之类主十二时也三九亦十二也斗之所指为建正月建寅二月建夘经歴十二辰也参同契曰消息应锺律升降据斗枢是也赤童戏朱雀变化为青龙者赤童日也朱雀火也火既运动则日生汞于神室之中故名为青龙也古诗云五行颠倒术龙从火里出是也

　　臣道疏曰夫太极生两仪两仪生四象四象生八卦八卦定吉凶故干天也其静而専其动而直坤地也其静而翕其动而辟故经云乾坤天地之体坎离天地之用道生天天生地地生万物是以乾坤动静生乎万物者也天也者虚也阳也刚也日也父也地也者实也阴也柔也月也母也自虚而下皆地也自实而上皆天也是以虚实相通而有六爻之变故干用七九坤用六八也四象之数通乾坤之数而老少阴阳之策见矣四而通六得二十四故为老阴一爻之策四而通八得三十二为少阴一爻之策四而通七得二十八为少阳一爻之策四而通九得三十六为老阳一爻之策四变之策乾坤之成数也六九之变六爻之生数也以老阴老阳九六随乾坤二卦为变而老阴少阳七八不入也干有六爻而地得其三坤有六爻而天得其三乾坤二卦为天地变通之体常混而为一布于六虚之内随阴阳二气升降变化于六爻之中方其干之动也直而不屈阳火赫赫发乎地下变坤下爻而为复是曰初九为阳六爻之主微阳方生二变为临阳气方行三变则阴阳交通而成泰万物萌甲破地而出四变为大壮万物丛生五变为夬则万卉见真以至上九变为纯干阳光熹熹遍布夘酉之南草木茂盛阳光升于上五色曜于首井泉若氷是为干卦周足之时也方其坤之动也辟而不塞阴静肃肃发于天上变干下爻而为姤是曰初六为阴六爻之主微阴方生二变为遯阴气方行三变则阴阳不通而成否万物成实结而埀下四变为观万物衰落五变为剥则万卉归藏以至于上六变为纯坤则阴精澟澟遍布夘酉之南草木萎黄阴精沉于下五色藏于根井泉若温是为坤卦周足之时也故经曰日入地中结精之象再变为复发生万物者也是知乾坤二体随阴阳之气以变动升降于六虚一晦一明循环昼夜日往月来如环无端而莫知乎纪极也惟一味元和之气以成变化尔上古至人知天地之消息阴阳之舒惨故托易象法乾坤准阴阳拟水火召天地至和之气引日月纯粹之精归于神室之内以变金液点化凡躯而作圣体功徳备具位号真人孰不谓之神乎

　　坤初变成震章第十五

　　坤初变成震三日月出庚东西分夘酉龙虎自相寻坤再变成兑八日月出丁上弦金半斤坤三变成干十五三阳备圆照东方甲金水温太阳赤髓流为汞姹女弄金珰月盈自合亏

　　臣道注曰坤初变成震三日月出庚者朔前夜半子时运行阳火之初日月合璧于昴毕之上干交坤之下爻而为震卦震卦主事一阳爻生于下则月至三日现于庚方也参同契曰三日出为爽震受庚西方是也东西分夘酉龙虎自相寻者东西二八之门日月出入之方金水正位既经五日运行火候则龙虎之气两相慕恋聚于鼎中也坤再变成兑八日月出丁上弦金半斤者自六日至八日成上弦干交坤之二爻为兑卦主事二阳爻生于中则月光得半弦平如绳而月现于丁方喻鼎中金火各半也参同契曰八日兑受丁上弦平如绳是也坤三变成干十五三阳备圆照东方甲者自十一日到十五日干交坤之上爻而为干卦主事三阳爻生于上则月光圆满而月现于甲方喻鼎中金徳圆满得火候也参同契曰十五干体就盛满甲东方是也金水温太阳赤髓流为汞姹女弄金珰月盈自合亏者金液神丹至此太阳之精

　　盛满神室之内金火之气而化为汞汞与其母两相留恋以变金体蟾蜍兎魄互相包裹光曜鼎中姹女之体自成首饰化现金珰喻鼎中金气渐荣而变成丹参同契曰蟾蜍与兎魄日月无双明蟾蜍视卦节兔者吐生光是也太阴自初一日至十五日光满至十六日自合亏也参同契曰七八道巳讫屈折低下降是也

　　十六转相减章第十六

　　十六转相减干初缺成巽平明月现辛干再损成艮二十三下弦下弦水半斤月出于丙南干三损成坤成坤三十日东北丧其明月没于乙地坤乙月既晦土水金将化继坤生震龙

　　臣道注曰十六转相减干初缺成巽平明月现辛者谓十六日以后坤交干之下爻而为巽卦巽卦主事一阴爻发生于下阳火初退阴符始生平明则月现于辛方也亦如阳火初进之时月生三日同也参同契曰十六转受统巽辛现平明是也干再损成艮二十三下弦下弦水半斤月出于丙南者自十六日阴符退至二十三日坤交干之中爻而为艮卦艮卦主事二阴爻生于中则月现于丙方复与上弦同义盖鼎中金水各半也参同契曰艮直于丙南下弦二十三是也干三损成坤成坤三十日东北丧其明月没于乙地者自二十六至二十八日坤交干之上爻而为坤卦坤卦主事三阴爻生于上月光将尽则月现于乙方至于东北阳光既尽是谓丧明也参同契曰坤乙三十日东方丧其明是也坤乙月既晦土木金将化继坤生震龙者自二十八日至三十日阴符到此消尽阴阳之气各停土与金水相合为液六阳之气不合于月太阴之体全黒循歴东北再经昴毕之上日月相合水火重施复如其初又以复卦为首继坤而生震卦也震属木位在东方故称龙也又阳火为龙参同契曰节尽相禅与继体复生龙是也

　　臣道疏曰自子至巳阳火六时而为进震兑干主之太阴行度为金液之象也复临泰壮夬干为太阳行度阳火之象也自午至亥阴符六时而为退巽艮坤主之太阴行度为金液之象也姤遯否观剥坤为太阴行度阴符之象也鼎中金水之变十二爻十二时主之天上月华之动六卦十二时主之参同契曰言之甚详但人不能洞察之耳修真之士欲炼此大丹必上知天文下知地理中知人情方能变通造化手握阴阳运日月于炉中而孳生龙虎交乾坤于室内而长养精津金母无虚育之劳木父有成功之逸金液化现砂汞成形九转数终阳光变是黄轝立号明牕尘不惟点石化金服之与天齐老变化之妙无以加矣

　　乾坤括终始章第十七

　　乾坤括终始故曰震龙也如上三十日坤生震兑干干生巽艮坤八卦布列曜运移不失中

　　臣道注曰乾坤括终始故曰震龙也乾坤二卦为众卦之父母二卦相索而成八卦干先索坤之下爻而为震卦以为朔自一日夜半子时阳火发生之始坤又索干之下爻而为巽卦自十六日夜子时阴符发生之始也干纳甲壬坤纳乙癸参同契曰壬癸配甲乙乾坤括始终是也如上三十日坤生震兑干干生巽艮坤者坤生震卦而为初五日直符次生兑卦而为中五日直符又生干卦而为末五日直符太阳立十五日圆满于甲上鼎中金液亦盛盖随卦后而増也干生巽卦而为初五日直符次生艮卦而为中五日直符又生坤卦而为末五日直符太阴立十五日光尽于东北艮乡鼎中金液盛实亦随卦后而成也乾坤自相生灭为三十日一月之候也参同契曰七八数十五九六亦相当四者合三十阳气索灭藏是也八卦布列曜运移不失中者如上八卦布列于一月三十日中运动阳火阴符一一辏归神室之内为大丹金液之变化参同契曰八卦布列曜运移不失中是也

　　臣道疏曰人之一身亦体天地其中阴阳升降亦与造化之符契但以六欲七情发之于外而精气耗损于内终日汨汨不知省觉也能知此道随顺阴阳恬淡守素则天地外交而身中内合一一皆应其升降若少思虑无戕贼亦自然延年矣况安炉立鼎法象天地召日月之至精引阴阳之和气成神药而服之安得不为仙哉造金液者须知乾坤八卦约一月三十日行度之数日行一度而月行十三度虽一月一终终而同宫谓之合朔日行三十度月行三百九十五度歴十二月再与日合于斗宿之上为冬至之日也故至人以日月躔度之数为一月运火之期前十五日震兑干主之后十五日巽艮坤主之坎离定位阳火阴符随时进退皆依约爻象也

　　调火六十日章第十八

　　调火六十日变化自为证神室有所象鸡子为形容五岳峙潜洞际会有枢辖

　　臣道注曰调火六十日变化自为证者元精在鼎中难覩其状如一月数终开鼎视之或金华降少玉液结迟乃阴符阳火有太过不及之患再须一月运行结丹之火候也故元精在鼎中受外来符火一一变化难覩其状以十二时爻象火候即知其动静沉浮参同契曰元精渺难覩推度效符征是也神室有所象鸡子为形容者古之至人仰观天象俯察地理效乾坤而立神室类鸡子而法形容虚中一寸以安灵汞参同契曰居则观其象准拟其形容是也五岳峙潜洞际会有枢辖者地上灵山分为五岳其中皆相潜通古人立表以为象

　　制坛炉鼎灶符合玄法委曲相通而使火气通达无所凝滞若火候散于外则吉凶生于内参同契曰立表以为范占候定吉凶是也

　　臣道疏曰天地未分象若鸡子天地既分阳火升于上而轻清之气结而为天阴水沉于下而重浊之气结而为地是谓天地定位也神室者上釜为天下釜为地两釜相合其形若鸡子中虚寸余是谓神室定位也天地交则水中生火而升火中生水而降相交于真土之内而生药物神室交则火自坎生水自离降相交于戊巳之内而生灵汞玄妙神秘亦可知也

　　发火初温微章第十九

　　发火初温微亦如爻动时上戴黄金精下负坤元形中和流素津参合考三才干动应三光坤静含阳气

　　臣道注曰发火初温微亦如爻动时者凡神丹起火皆依约爻象与十二月同为消息如地雷复卦主冬至之令下一爻变为阳子时之爻也于此时发火未甚有力但温温然是谓柔火以应复卦下一阳爻初生之候也参同契曰发号顺节令勿失爻动时是也上戴黄金精下负坤元形者黄金乃干天也上釜也坤元乃坤地也下釜也二釜相合而为神室也参同契曰上察河图文下叙地形流是也中和流素津参合考三才者既神室有位则素津灵汞生于其中矣中宫之灵亦喻人心神之所居也故天地人全则万物名焉金木作焉参同契曰中稽于人心参合考三才是也干动应三光坤静含阳气者干天也日也火也干元运动而水火之精便生于空器之中而作金液也坤地也月也水也坤元静居而月水金之精和合太阳流珠而又包裹不致飞走也参同契曰动则依卦变静则循彖辞乾坤用施行天地然后治可不谨之乎是也

　　臣道疏曰日为离位在南方居丙丁之中火之正位也日又含火火又变体成汞故曰汞生于日汞者阳也谓之阳魂也离卦二阳一阴以巳土为其神又是坤之中女日又用巳土为其光巳者阴位也故以其象配离卦又为日中之光含其玄色为朱从青变赤故为朱砂也月属坎位在北方居壬癸之中水之正位也月又含水又变体成金故云金生于月金者阴也谓之阴魄也坎卦二阴一阳以戊土为其神又是干之中男月又用戊土为其精戊土者阳位也故以其象配坎卦又为月中之精含其素色为黒从白变黒故为黒铅也汞含离气以应阴爻之位汞之一物非世间水银及朱砂等物本生于太阳之内离名曰水神是谓真汞也铅含坎气以应阳爻之位铅之一物非嘉州咸铅及诸岩间所生者本生于太阴之中坎名曰白金是谓真铅也铅分为二二仪神室也汞生于一一气玄液也以象三才为天地人也

　　卷下

　　神室先施行章第二十

　　神室先施行金丹然后成可不坚乎炼化之气包裹飞凝开阖灵戸希夷之府造化泉窟

　　臣道注曰神室先施行金丹然后成者既立神室而得其法则金液有必成之理也可不坚乎炼化之气包裹飞凝者炼丹之士必须先坚备鼎器使其中灵汞结凝不得飞走方可成丹也开阖灵戸希夷之府造化泉窟者神室有上下之釜开则为二阖则为一其中虚空水火才交神物便生故号希夷白金为丹而生水银号曰金液此丹之府库窟穴也

　　臣道疏曰北方之水生成白金谓之真铅乃至阴之精包含阳和随混沌分判之气各归一元古之至人法象天地生成之道还阳和之气于真铅之中含自然之用制成大药此是真元之气也非世间凡物可为若修炼之得法制度有理则何患不成大丹乎龙虎二物俱生铅中因水火升降致使金木交希夷之府日月会造化之窟白金为母包裹众灵而产至寳矣

　　阳气发坤章第二十一

　　阳气发坤日晷南极五星连珠日月合璧金砂依分呼吸相应

　　臣道注曰阳气发坤日晷南极者亥月之末纯坤卦终至子月之初夜半子时坤卦下生一阳爻为复卦乃阳火所生之时也至丑歴寅以至于巳阳气至南方极胜则阴生于午也五星连珠日月合璧者五星运行周天有若连珠迟疾留伏逆顺进退也日月躔度一月一交其合璧与五星共为表里以证金火一岁之用也金砂依分呼吸相应者金砂乃日月之精也水火升降一消一息则金砂在鼎中一浮一沉随象呼吸与外来符火相应也臣道疏曰真铅母也坤也太阴之体常黒遇阳火而方生形质形质既生而歴六十四卦逐三百八十四爻变化万状皆随日月五星行度之数也若以杂类为丹则安得随阴阳四时而生乎

　　华盖上临章第二十二

　　华盖上临三台下辅统録之司当宻其固诘责能否

　　臣道注曰华盖上临三台下辅统録之司宻当其固诘责能否者华盖十六星其形如盖在紫微宫中以应帝座三台六星在紫微宫外主调顺阴阳燮理万物喻水火居金鼎上下若燮调得理则神精降内三台为统録之司百僚之帅宰相之任又曰文昌也或五星盈缩失次日月进退失节则四序不应风雨不时是致万物不生亦犹炼丹之士运行失节使鼎或干或溢变异不常必败丹事若总诸节候如运诸掌固宻鼎器不使有虞若一不理则诘责运符之能否也参同契曰文昌总録诘责台辅百官有司各典所部是也

　　臣道疏曰世之学道者多矣然得妙理者万无一二或假其名以资奸利或烧变黄白勾合庚艮者有之或妄指古文修炼五金八石以侥幸大药费岁月耗精神终无成效愚者益其过智者损其行躭执至死曽不悔悟迷迷相传无有休止至有失其职业散其货财失其父母之养割妻子之爱漂流冻馁世世有之殊不知金母大药非凡铅凡汞所作乃天地之精神日月之魂魄何患不造其阃域耳

　　火炼中宫土章第二十三

　　火炼中宫土金入北方水水土金三物变化六十日自然之要先存后亡或火数过多分两违则或水银不定同处别居刚柔抗衡不相涉入非火之咎谴责于土

　　臣道注曰火炼中宫土金入北方水者火日也金月也金火二性顺五行六律之气而生故火生土金生水各吐其精而为神药也参同契曰日含五行精月受六律纪是也水土金三物变化六十日者中宫只有金母一味而水土二味得火候为和合若一月火候金液不依母数则再须一月起火也参同契曰五六三十度度竟复更始是也自然之要先存后亡者金液神丹全在火候火是药之父母药是火之子孙乃天地之气自然而生也或火力停匀而生金汞或火力失度返致散失存亡不定必在六十日之内以度其始终也参同契曰原始要终存亡之绪者是也或火数过多分两违则者阳火数多神气返伤致使金汞骄溢亢满鼎中违失范度也参同契曰或君骄佚亢满违道是也或水银不定同处别居者水银乃金液也若火数差殊则水银在鼎室之内随火不定不依轨辙

　　而行则或同或别生于不测也参同契曰或臣邪佞行不顺轨是也刚柔抗衡不相涉入非火之咎谴责于土者金砂不依数生刚柔不相涉入非特火之过也亦是中宫金母不纯而精气少失必在此故不责火而责土也参同契曰弦望盈缩乖变凶咎执法刺讥诘过贻主是也

　　臣道疏曰炼丹之士须明日月行度之数知阴阳升降之理晓火候之抽添辨药物之真伪方有必成之理兹实在于火候运符之人若昧如此执法不定却言传受不真讥刺师言不能自悟也好道之士宜戒之为尔

　　土镇中宫章第二十四

　　土镇中宫笼罩四方三光合度以致太平五臓内养四肢调和水涸火灭含曜内朗金木相莹闭塞流辉调水温火发之俱化道近可求

　　臣道注曰土镇中宫笼罩四方者土者戊巳也母也母居中宫召四方和气归于神室之内化成金液也参同契曰辰极处正喻金母盖能优游以怀来臣庶也故曰辰极处正优游任下是也三光合度以致太平者三光则日月星也若三光进退而不失于上则天下太平令行禁止国无乱逆之患也丹之内运亦有三光盖阳火阴水与金胎是象日月星也故外运亦有三光分在动静爻刻之内阴阳符火之中若运符得理则无逃逸之害如治国之致太平也参同契曰明堂布政国无害道是也五臓内养四肢调和者若运行符火尽合周天度数则鼎室之内真人之身五臓四肢调和安顺虚无恬淡以致于中故无伤夭之患也参同契曰内以养已安静虚无是也水涸火灭含曜内朗者夫炼大丹火候巳时则水涸亥时则火灭至此二时金火之精气各得其情光耀遍于一室之中朗照真人之体也参同契曰原本隐明内照形躯是也金水相莹闭塞流辉者龙虎之气相交金木之情契合金来克木木被金制反能莹盛致使流辉锁于鼎中灵根闭于室内皆自金母养毓而成也金母变化不常此之微妙非口诀难传参同契曰闭塞其兑筑固灵株是也调火温水发之俱化道近可求者金母在鼎内翕三光之气来日月之精孶生圣胎其状莫测而子株灵汞在于神室之中隐伏难见若火不失其时水不失其候水火俱道升降有法随顺天机枢辖法象则金汞自然而眷恋龙虎情性以交结拟象求之变化之理其道可见矣参同契曰三光陆沉温养子珠视之不见近而易求是也

　　臣道疏曰夫人之理可以类推若三光之精未现四象之气未分玄黄混沌清浊未判真铅之气混沌其中既分清于天用浊于地阴阳之和以为人三才定位真铅之气居于中央当戊巳之位又为神药之母笼罩四方金木水火之气而结为金液也五行之中金来克木木中有火火返克金金火相克互相莹盛水来克火火中有土土返克水水土相配互为变化此相生相杀之理皆在口诀不以书传若以天道求之则一味元和之气耳

　　水土独相配章第二十五

　　水土独相配翡翠生景云黄黒混元精紫华敷太阳水能生万物圣人独知之

　　臣道注曰水土独相配翡翠生景云者水则玄水土则金母也太阳之火与金母相交则神室之内木精化气而生景云渐结流珠润泽丹宫以化金液也参同契曰黄中渐通理润泽达肌肤是也黄黒混元精紫华敷太阳者黄黒亦水土也水土之气相制而生太阳元精若合法象始终得其妙理则太阳元精渐兆于有无之中以生鄞鄂紫华敷腴黄液荡漾是神药未坚实也参同契曰初正则终修干立末可持是也水能生万物圣人独知之者水一数玄天生水而居于北方水中生金金复能生水圣人知之拟象而成神丹非凡愚可测也参同契曰一者以掩蔽世人莫知之是也

　　臣道疏曰乾坤二体玄象包裹天一生水曰玄水地五生土曰真土水土相交是生万物圣人知此造化遂拟天地而立神室准阴阳而行水火依约爻象中迁四时则元精生焉神汞出焉

　　金徳尚白章第二十六

　　金徳尚白炼铅以求黄色焉感化生中宫黄金销不飞灼土烟云起

　　臣道注曰金徳尚白炼铅以求黄色焉者炼铅为白金白金为神室神室中有金水金水既为火所化而色变黄名曰黄轝参同契曰下有太阳气伏蒸须臾间先液而后凝号曰黄轝焉是也感化生中宫黄金销不飞灼土烟云起者金液将生随水火凝于器中本从金生化而成液感结中宫则黄金之液自然不飞走也火灼金华浑气清彻或为轻烟薄雾在鼎室之内变化无常或锺乳倒悬或犬牙参错或变化日月之象而魂魄皆现或化龙虎之形而金水相交精神万状不可名言若以五金八石诸类杂物作之者安能臻此神化哉

　　臣道疏曰世间万物不能坏者惟黄金耳自开辟以来惟金体不亏损故黄金之母曰真铅真铅者先天之一物混沌未判铅气在其中及天地分形铅体亦现天地万物若无铅气则不能成其妙用故真铅之气靡所不在也且黒金生白金白金生黄金黄金生至药若人服之则寿同天地与道同体故金徳之精为众药之主万物之宗也

　　有无互相制章第二十七

　　有无互相制上有青龙居两无宗一有灵化妙难窥

　　臣道注曰有无互相制上有青龙居者有者白金也无者火气也故有无之作互相制伏金水相交而生灵汞于中宫汞即青龙也参同契曰上闭则称有下闭则称无无者以奉上上有神徳居是也两无宗一有灵化妙难窥者两无者阴阳气也日月之魂魄也一有者亦神胎也神胎之中无诸杂物但空体而已因水火之气引日月之精合阴阳之粹入于神胎金液灵化莫能窥测神室上下水火之气因金母翕育相须而生参同契曰此两孔穴法金气亦相须是也

　　臣道疏曰金液名黄轝者乃九转之名也古之人服丹药先斋戒清净于内然后方服外丹庶得内外兼济真气薫蒸遍于四肢易以返老还童为纯阳之身与天齐寿也

　　炼银于铅章第二十八

　　炼银于铅神物自生银者金精铅包北灵水者道枢其数名一阴阳之始故怀银精铅化黄丹寄位五金为铅外黒色禀北方内怀金精被褐怀玉外为狂夫

　　臣道注曰炼银于铅神物自生者白金未见其形隐于北方玄水之中若知白金黒铅之内取之为大药之基运动法象则神物自然生矣参同契曰知白守黒神明自来是也银者金精铅包北灵者金精乃白金也玄水之基乃真铅也常包北方真水银也参同契曰白者金精黒者水基是也水者道枢阴阳之始故怀银精者白金自水而产用为神器水体不絶金水两情为之枢纽阴阳之本故为银精银精则药也参同契曰水者道枢其数名一阴阳之始是也铅化黄丹寄位五金者铅亦名玄位居坎方水火金木之气隐于铅中为五金八石之主流珠遇之而为根本皆水火之气结成也参同契曰玄含黄芽五金之主北方河车是也为铅外黒色禀北方内怀银精者铅外貌黒恶而内有金华常居北方壬癸之位也参同契曰故铅外黒内怀金华是也被褐怀玉外为狂夫者真铅未定修炼之前混于矿内而包黒内怀以象被褐怀寳也参同契曰被褐怀玉外为狂夫是此意也

　　臣道疏曰夫鼎者药也药者鼎也鼎药一也金液之道若以非类而成则世人服之者升仙多矣故参同契曰挺除武都八石弃损则知大丹不用五金八石曽青雌雄之类断可见矣或为金丹自赤而变紫色者不过曽青雌雄之气染入而已且夫自然元气发生草木枝叶花果颜色艳异岂是曽青雌雄所染哉古诗曰花发何竒异緑叶间红苞谁人将此染争知造化烧枝茎花叶所发乃自然变化而成者莫非水火土之气也金丹之道亦然顺天地生成之理合金木自然之方若以水火土归于一家岂无变化乎五金八石硝矾铜粉等类众术之中用者有之至若金汞灵液则此等诸类者无所施焉使修炼大丹之士知此玄奥之道与夫真铅所产之地则金液无不成之理故刘知古真人云龙虎者金汞也金液相包得自然之性服之者岂不神异哉

　　银为铅母章第二十九

　　银为铅母母隐铅中铅者银子子藏银胞真素渺邈似有似无灰池炎灼铅沉银浮洁白见寳可造黄轝

　　臣道注曰银为铅母母隐铅中者银者金也铅者水也为水生在金金为水母金返蔵形于铅水中也参同契曰金为水母母隐子胎是也铅者银子子蔵银胞者银者子也水也铅者母也金也金既生水而子水复居铅母之中故曰黒铅也参同契曰水者金子子蔵母胞是也谓黒铅变质之后寄位西方常隐迹于水中得水滋养愈见生成名曰黒铅制成白金而作神室因阳火激发而子水却于白金中流出名曰真水银也大哉真物是为生天生地之一气也真素渺邈似有似无者真素真汞也在母胞中被外符迫逐或有或无浮沉不定为鼎室所蔽不能见其形仪也参同契曰真人至妙若有若无是也灰池炎灼铅沉银浮者灰池火炽铅沉于下银浮于上名曰白金真一子谓真汞在神鼎之内被阳火阴符薫蒸飞伏不定或沉或浮神室若大渊也参同契曰髣髴大渊乍沉乍浮是也洁白见寳可造黄轝者灰池煅炼以为白金取白金而为神室可以造黄轝也参同契曰采之类白造之则朱是也

　　臣道疏曰金液之要在乎神水华池华池即金母也金者西方白金也其金有液汞者是也太阳流珠二物虽各有象本同一源至人以养金汞变为丹砂是返本还源归自然之性白金神母养成大丹大丹成后津液不絶故言金液好道之士审而详之不可以山泽金银合和水银便为之养汞也

　　殻为金精章第三十

　　殻为金精水还黄液径寸之质以混三才天地未分象若鸡子

　　臣道注曰殻为金精水还黄液者真铅炼为白金以白金为鼎器是金精之母其中有水银可以变黄液也参同契曰炼为表卫白里真居是也径寸之质以混三才者神室中空方圆寸余上釜为天下釜为地中安灵汞以象三才参同契曰方圆径寸混而相扶是也天地未分象若鸡子者天地未开辟之前混沌若鸡子之形日月之精交于其中万象之形因以兆矣至人指神室象混沌以体三才之用进阳火退阴符以留日月之精真铅生天地之先采之有法造之有理非可妄为也参同契曰先天地生巍巍尊髙是也

　　臣道疏曰白金既露状若白马牙又性好食木精木从北方水中而生因煅炼之后洁白如雪实为丹之寳也陶真人曰以寳炼寳志士得道葛稚川曰石液鬼液金精山蔵审此亦是洁白见寳也既言洁白又言见寳则可以造金液神丹也今之人烧朱砂水银纵得伏火之法终有本性虽使服之安有砂入五内雾散风雨之效哉

　　圆中髙起章第三十一

　　圆中髙起状似蓬壶闗闭微宻神运其中炉灶取象固宻全坚委曲相制以使无虞自然之理神化无方

　　臣道注曰圆中髙起状似蓬壶者凡修大丹先须坛炉鼎灶上下相接如蓬壶之状也参同契曰傍有坦阙状似蓬壶是也闗闭微宻神运其中者鼎内周旋四通以来火气闗闭际会不使走失也参同契曰环帀闗闭四通踟蹰是也炉灶取象固宻全坚者坛上有炉炉上有灶灶中有鼎鼎中有神室神室中有金水互相包裹以阏奸邪又使灵汞易生也参同契曰守御固宻阏絶奸邪是也委曲相制以使无虞者金鼎悬于灶中虚其四向以疏火气安水于金鼎之上运火于金鼎之下坛炉鼎灶递相包裹以防非常也参同契曰曲合相连以戒不虞是也自然之理神化无方者凡造大药皆是日月星辰之精五行四象之气而为金液非有他道也

　　臣道疏曰至人悯夫不知道者利于汨没以致于死不明神之所往性之所有此金液之要所以传也且黄帝老子亦修此道为后来之师故服丹长生隐显变化入火不焦入水不濡者此也轩辕之前御世之君皆兼此道以相禅受不独游方之外而进此道也后世浇薄不纯其法颇秘得之者稀至周之时老君降世将度函闗始以金液之法独传闗令尹真人因得流行于世有縁相值则递相传受不絶道种今世之人则不然以富贵骄其身名利役其性酒囟窒其气色欲迷其情四乐之外惟畏死而已遂妄意延年尽礼于方术之士以求不死之药有奸利之辈闻风竞至偃蹇自如以为其师缄黙不言以视秘奥为之乱真未易识测其实以傍门小术依托为至道以金石草木借名为真药曽无其効使夫后来不信金液之法亦不足怪也

　　磁石吸铁章第三十二

　　磁石吸铁隔碍潜通何况鸡子配合而生金土之徳常与汞俱

　　臣道注曰磁石吸铁隔碍潜通者磁石之力全者可自变量斤之铁于器物之外此物类相感者也参同契曰玄幽远渺隔阂相连是也何况鸡子配合而生者以白金造神室而象鸡子之形如天地之配合运动水火而灵汞自生参同契曰类如鸡子黒白相扶是也且天地之中有太阴玄精变化万状注于万物之上随大随小莫不由之至人制而食之以驻景修仙也欲制之法惟白金一物力能制之方肯留恋固为变化也金土之徳常与汞居者金干土坤也乾坤情动而生汞铅二物相得如成金液而不飞走参同契曰动静休息常与人俱是也

　　臣道疏曰古之真人玄奥之法在修金鼎但金鼎难造若能知者可以召万化之气知金液之精矣假令混沌之前形质未判天地之状已若鸡子取其根本立为至道故先天地首万物道术之中惟此最先得之者独立长世神形不坏亦不难也

　　火记不虚作章第三十三

　　火记不虚作非郑重前文丹术既着不复重拟故演此诀以附火记焉

　　臣道注曰火记不虚作非郑重前文者火记有六百篇次第连接运十月火候也每月三十日昼夜各一卦计有六十卦十月计六百卦也二八月亦有篇数縁夘月易水安金至酉月行火止水与寅申月同故不在其数此古文龙虎经言火记上古之人口口相传非虚作之文故郑重而言之丹法云传药不传火者此也丹术既着不复重拟者火记作之于前故于此经不复言也而演此诀以附火记焉者此经只以古文而传不著作者之姓氏盖古之得道者恐火记沉匿后人不能修金液之道遂作此经以附之耳

　　臣道疏曰世之学道者不得金液之根元而执傍门曲径迷误一生有兀坐存想咽津纳唾指太渊一窍想脐下之泓池或黙听灵响之音而分为铅汞将心肾相交而名曰水火此皆初地之学也复有对境接气行房中补养之术男女相交作吐纳阴丹之法血气将尽返至祸患朽腐形骸化成灰土此等数多皆为背道欲进却退欲速转迟蒙昧至真乖违天理以此观之深可怜悯此经以龙虎为首者龙者日也虎者月也日月是乾坤运动之祖发生万物之本干天金体其色青碧包含阴阳和合四象三光二气皆运其中古之人效天地之运动日月之躔离安炉立鼎摄二景之光召龙虎之气而归神室制而成药号曰金丹故以龙虎为名也魏真人云芽之灵者龙吟方泉景云络霄虎啸虚无冲风四振阳燧照明朱火郁起方诸见阴玄溢可得此皆自然而然也金丹变化之道其实皆一也若以五金八石及诸铅矿并存想采取阴丹而望白日飞升不亦难乎且此经上中下三篇有鄙俚之谈或字不正皆后人托名以窜其中今削去之以魏真人参同契相准分为三十三章使后来学者不失其次序也虽然山林髙逸朝市大隐可深造其道者亦岂无望于参同契印证哉

　　参同契大丹火候

　　攅簇周天火候图

　　攅簇周天火数以合年月日时随顺阴阳抽添水火使龙精渐垂于鼎内金液流畅于胎中

　　火候周天数金丹最要机年中随月变日内逐时移四季如同处三神似有知火金真秘诀此外更何施

　　叅同契大丹火候

　　金火相交生药图

　　日火月金晦夜合交精气相纽生成万物一月数终又复如初开辟以来循环无端

　　水火相交济萌芽从此芳金华施毕昴玉兔现心房魄灭从辛始魂蔵入艮乡道终归五六复卦又重张

　　古文龙虎经注疏后序

　　真人彭晓作金钥匙云余始分擘参同契章义毕偶温故经览太白真人歌遂起意撰黒铅水虎红铅火龙二篇其略曰夫黒铅水虎者是天地发生之根乃有质而有气也夫红铅火龙者是天地发生之本乃有气而无质也探赜两论万古不易之语也以道观之有质者非五金八石硝霜浆露阴道九一之术也无质者非六欲七情灰心兀坐存想三一之法也是以古人言有质者真铅也太阴月之精也为天地万物育形之母无质者真汞也太阳日之光也为天地万物发生之父铅汞二体互相孳胤循环不絶可谓生天生地生万物之祖宗也故我真人上士莫不留心注意采取太阴之精设其法象诱会太阳之气归于神室之中结为金液神丹太阴之精乃金华黄芽也太阳之气乃流珠姹女也故经云太阳流珠常欲去人卒得金华转而相因又云河上姹女灵而最神将欲制之黄芽为根流珠姹女其性不定易得飞走若不以鼎器方便呼召安肯等闲住于杂物之上哉故造大丹先制真铅拟象天地而为神室上釜象天为雄为干为离为日为火为阳为木下釜象地为雌为坤为坎为月为水为阴为金两釜相合象若鸡子其中虚空纵广寸余以安灵汞又坤母金妻也干父木夫也火龙既交于神室之下则金虎情合于中交合不已孳产无穷而木中生魂金中生魄魂魄凝然化而为气渐生鄞鄂交结流珠名曰金液故古歌云束身敛魄充虎饥虎来食啖生髓脂髓脂即金液也又须寻灵山选福地造丹房建星坛安炉灶铸鼎室交合真友总览纪纲若头头具备方得从事于斯也故真一子作参同契后序云术士又须自彻声色节嗜欲去名利投灵山絶常交结仙友隐宻潜修昼夜不怠方可希望也或不如是则虚劳勤尔阴真人曰不得地莫妄为须隐宻审护持保守莫失天地机此药变化不思议又曰莫辞得失一志而修还丹可冀兹岂设虚言而惑后世哉道昨遇师旨颇歴岁月实縁官小家贫俸薄俗事纷冗食指稍众荏苒至斯未能措置然而志不堕而心愈坚者姑欲以待便风终成其事耳所有火候一十九图并具于参同契下卷之末兹不复録也止将攅簇周天火候图金火相交生药图二本附于此经之末以明龙虎之动静证金木之玄功也道曽于乙巳岁三月十八日悞蒙今上皇帝宣见问以修生养性之事道谨用注疏龙虎经补注参同契义理进对躬承玉音训以髙义从容移时幸无疎虞乃宿生千载之庆继于当年四月中旬托承受官御药叨沐宠光以注疏龙虎经缮写修进讫道疎逺寒微深不自揆僣为注疏罪不容逃赖圣主不即斥逐过蒙省览道死且不朽矣所有补注参同契章句颇多注义稍广不得同时投进加之俸薄乏力修写瞻望宸极无縁上达颙颙之心但切驰仰后来颇有増损数字谨别抄録命工锓木用传同志或有见之者不妨纵辔以先进也或曰古文龙虎上经文奥理深不可轻议今公注疏文疎理浅恐未必然即答之曰道自童稚以来究心篇卷曽无懈怠于今五旬有六又遇明师口诀非不精研也若将妄语以惑后人昭昭上天岂敢欺哉

　
