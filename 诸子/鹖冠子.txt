　　御制题鹖冠子
　　鈇器原归厚德将【开卷首义即云王鈇非一世之器者厚德隆俊也注以王鈇为法制引贾谊言权势法制人主之斤斧谓专任法制不以厚德将之而欲以持久难哉是其説虽杂刑名未尝不归于道德固非若黄老之专务清静亦不至如申韩之流为惨礉也】杂刑匪独老和黄朱评陆注同因显栁谤韩誉两不妨完帙幸存书着楚失篇却胜代称唐【宋陆佃既为之注解复序云鹖冠子楚人居深山以鹖羽为冠号曰鹖冠子其书杂黄老刑名要其宿时若防乱而无家然竒言奥防亦毎毎而有自博选至武灵王问凡十有九篇而退之读此云十有六篇者非全书也朱子评韩文云汉唐皆以为道家者流公谓其辨施于国家功德岂少而栁子厚作辨则曰得其书而读之言尽鄙浅所见不同如此朱子虽不置可否然其书具在栁説不免过当朱子又云汉艺文志有鹖冠子一卷而唐志云三卷谓汉时遗缺至唐而全以今书校之卷虽唐増于汉而篇则宋増于唐兹本既完备无缺佃注亦世所罕见自应重刋以广流传】帝常师处王友处【帝者与师处王者与友处亦其博选篇中语】戒合书绅识弗忘




　　韩愈读鹖冠子
　　鹖冠子十有六篇其词杂黄老刑名其博选篇四稽五至之说当矣使其人遇其时援其道而施于国家功德岂少哉学问篇称贱生于无所用中流失船一壶千金者余三读其辞而悲之文字脱缪为之正三十有五字乙者三减者二十有二注十有二字云










　　鹖冠子原序
　　鹖冠子楚人也居于深山以鹖为冠号曰鹖冠子其道踳駮著书初本黄老而末流迪于刑名传曰申韩厉名实切事情其极惨礉少恩而原于道德之意盖学之有如此者也故曰孔墨之后儒分为八墨离为三呜呼可不慎哉此书虽杂黄老刑名而要其宿时若防乱而无家者然其竒言奥防亦毎毎而有也自博选篇至武灵王问凡十有九篇而退之读此云十有六篇者非全书也今其书虽具在然文字脱缪不可考者多矣语曰书三写鱼成鲁帝成虎岂虚言哉余窃闵之故为释其可知者而其不可考者辄疑焉以俟博洽君子陆佃撰





　　钦定四库全书　　　　　子部十
　　鹖冠子目録　　　　　　杂家类一【杂学之属】卷上
　　博选第一
　　着希第二
　　夜行第三
　　天则第四
　　环流第五
　　道端第六
　　近迭第七
　　卷中
　　度万第八
　　王鈇第九
　　泰鸿第十
　　泰録第十一
　　卷下
　　世兵第十二
　　备知第十三
　　兵政第十四
　　学问第十五
　　世贤第十六
　　天权第十七
　　能天第十八
　　武灵王第十九
　　【臣】等谨案鹖冠子书汉书艺文志列于道家注曰楚人居深山以鹖为冠刘勰文心雕龙称鹖冠緜緜亟发深言韩愈集有读鹖冠子一首称其博选篇四稽五至之说学问篇一壶千金之语且谓其施于国家功德岂少栁宗元集有鹖冠子辨一首乃诋其言为鄙浅谓其世兵篇多同鵩赋据司马迁所引贾生二语以决其伪然古人著书徃徃偶用旧文古人引证亦徃徃偶随所见如谷神不死四语今见老子中而列子乃称为黄帝书克己复礼一语今在论语中左传乃谓仲尼称志有之元者善之长也八句今在文言传中左传乃记为穆姜语司马迁惟称贾生盖亦此类未可以单文孤证遽断其伪惟其书汉志称一篇隋志始为三卷或汉以来有所附益则未可知耳至其说虽杂刑名而大防本原于道德其文亦博辩宏肆自六朝至唐刘勰最号知文而韩愈最号知道二子称之宗元乃以为鄙浅过矣此本为宋陆佃注凡十九篇其序谓愈但称十六篇未睹其全佃北宋人其时古本韩文初出当得其真今本韩文乃亦作十九篇殆后来反据此书以改韩集犹刘禹锡河东集序称编为三十二通而今本栁集亦反据穆修本改为四十五通也佃注惟陈振孙稍及之通考不着録晁公武读书志亦但称有八卷一本前三卷全同墨子后两卷多引汉以后事公武削去前后五卷得十九篇则似亦未见佃注者殆宋时已罕传矣乾隆四十二年五月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀









　　钦定四库全书
　　鹖冠子卷上
　　宋　陆佃　解
　　博选第一
　　王鈇【一作鐡非】非一世之器者厚德隆俊也【王鈇法制也贾子曰权势法制人主之斤斧夫专任法制不以厚德将之而欲以持久难哉】道凡四稽一曰天二曰地三曰人四曰命权【命者所以令之】人有五至一曰伯己【百于己者】二曰什己【十于己者】三曰若己【与己等也】四曰厮役【事我者也】五曰徒隶【又其下者】所谓天者物理情者也【道无所治有之者以稽于天所以尔也教者地事也治者天事也】所谓地者常弗【一作不】去者也【道无所住有之者以稽于地所以尔也运者天道也处者地道也】所谓人者恶死乐生者也所谓命者靡不在君者也【莫不听之之谓命】君也者端神明者也【无为而尊】神明者以人为本者也【因人则逸任己则劳】人者以贤圣为本者也贤圣者以博选为本者也【舜发于畎亩傅说举于版筑胶鬲举于鱼盐管夷吾举于士孙叔敖举于海百里奚举于市然则选士之路岂可不博哉】博选者以五至为本者也故北面而事之则伯己者至【北面事之所谓承之者也】先趋而后息先问而后黙则什己者至【先人而趋后人而息先人而问后人而黙虽亦降己异乎承之者也是以伯己者徃什己者来】人趋己趋则若己者至【人趋己趋与之鴈行者也】凭几据杖指麾而使则厮役者至【坐则凭几立则据杖指麾而使尚为有礼焉】乐嗟苦咄【案乐嗟苦三字原缺今据他本増入】则徒隶之人至矣【人一
　　作者　　　　　　也乐则嗟之苦则咄之不礼甚矣茍非无耻之人岂所甘心哉　案注原缺六字】故帝者与师处王者与友处亡主与徒处故德万【一作百】人者谓之隽【隽者知哲圣人之谓也】德千人者谓之豪【此以兽之豪制名也】德百【一作万】人者谓之英【此以草之英制名也毛诗传曰万人曰英记曰五人曰茂十人曰选百人曰俊千人曰英今此又以万人曰俊百人曰英盖莫可考矣人物志曰兽之特者为雄草之秀者为英韩信是雄张良是英此言近之案考矣之矣一本作合非】德音者所谓声也未闻音出而响过其声者也贵者有知富者有财贫者有身【无知也故贱无财也故贫所有者特天地之委形而已总括百骸谓之身众象备见谓之形】信符不合事举不成【一本云举事不成】不死不生不断不成【常骑两可之地岂足以就其断哉】计功而偿权德而言王鈇在此孰能使营
　　着希第二
　　道有稽【以道为决】德有据【以徳为验】人主不闻要故耑【一作常】与运尧【一作挠】而无以见也【无以下一有自字】道与德馆而无以命也义不当格而无以更也【攘鸡紾兄之类是已格正也凡此以不闻要而已然则人主岂可以不知务哉放饭流歠而问无齿决亦无益于事也】若是置之虽安非定也【言幸安也夫抱火厝之积薪之下而寝卧其上虽未及然终亦必运而已矣】端倚有位名号弗去【言其违道逺矣所存者名号而已】故希人者无悖其情希世者无缪其賔【方是之时俯而徇俗仰以阿时者至矣】文礼之野与禽兽同则【羔鴈虽有跪乳行列之仪而以人文格之野心多矣又况无羔鴈之性者奈何同之乎】言语之暴与蛮夷同谓【蛮夷鴃舌者也】夫君子者易亲而难狎畏祸而难却【死义故难却也】嗜利而不为非【义然后取】时动而不茍作【不得已而后起】体虽安之而弗敢处然后礼生【君子克己复礼盖充此而已】心虽欲之而弗敢信然后义生【一作立　信犹任也君子克己就义盖充此而已】夫义节欲而治礼反情而辨者也故君子弗径情而行也夫乱世者以麤智为造意【造意防矣岂麤智之所能知哉】以中险为道【司巇也】以利为情若不相与同恶则不能相亲相与同恶则有相憎【小人难近如此】说者言仁则以为诬发于义则以为夸【一作夸】平心而直告之则有弗信【利令智昏不可与明如此】故贤者之于乱世也絶豫而无由通异类而无以告苦乎哉【盖伤之也】贤人之潜乱世也上有随君下无直辞君有骄行民多讳言故人乖其诚能士隐其实情心虽不说弗敢不誉【雄美新是已此非可已而不已者也夫雄如此而义不能绳墨者则以有道故也鲁人曰栁下惠固可吾固不可孔子善之然则无雄之道浮沉浊世龌龊阿上而欲自比于雄亦已惑矣】事业虽弗善不敢不力【此汝坟之所勉者也虽非殷其雷之义亦其所遇不得不尔也】趋舍虽不合不敢弗从【夫在我者皆彼之所不能易则虽誉所不誉力所不力从所不从亦应世之道也】故观贤人之于乱世也【一作者】其慎勿【慎勿一作顺勿】以为定情也【凡此所为乱羣马耳姑以逺害而已岂真同也哉】
　　夜行第三
　　天文也地理也月刑也【隂以刻制】日德也【阳以昭苏】四时检也【有明法而不议】度数节也【天地之节盖有度数存焉】隂阳气也五行业也【五材也在地成形故曰业】五政道也【五辰也在天成象故曰道】五音调也【声成文变成方谓之音斯谓之调】五声故也【五声因习而异在齐而齐言居晋而晋语斯之谓故】五味事也赏罚约也【赏所以约之使赴功罚所以约之使辟咎】此皆有验有所以然者随而不见其后迎而不见其首【其所以然者道也道无首尾而欲从迹其所为譬如捕风逆之无前从之无后此虽顔子恍然不能定也又况赐之流乎】成功遂事莫知其状【夫孰知之】图弗能载名弗能举【夫巧者不能画则辩者亦不能言矣】强为之说曰芴乎芒乎中有象乎芒乎芴乎中有物乎【芒者似有芴者似无】窅乎冥乎中有精乎致信究情【夫道有情有信非若断空虽无形而非理也要在致而究之】复反无貎【貌且无之况于形乎】鬼见【一本作鬼不能见】不能为人业【露则不神岂足以建功立事哉故善为人业者防矣妙矣虽鬼不能窥其密也】故圣人贵夜行
　　天则第四
　　圣王者有听微决疑之道【一本听下缺二字无微字】能屏谗权实逆淫辞【杨墨之属】絶流语【管蔡之属】去无用【屠龙之技刻楮之巧虽号髙妙无所用之　案用之一作用也】杜絶朋党之门【持禄养交背公死党潝潝然患其上訾訾然思不称乎上岂可开之】嫉妬之人不得着明【常置卑晦】非君子术数之士莫得当前故邪弗能奸祸不能中彼天地之以无极者以守度量而不可滥【此况邪弗能奸祸不能中之义】日不逾辰【日月所防为辰】月宿其【言宿其辰之次也】当名服事【当箕之名服箕之事当斗之名服斗之事其他放此】星守弗去【各止分域】望晦朔终始相廵【一作选　夫日陟降而成晦朔月亏盈而成望反复相寻如转磨引锯岂有终穷】逾年累歳【年取禾之一熟而歳骑两稔】用【或作肃】不缦缦【缦缦漫灭之貌】此天之所柄以临斗【一作计】者也【言斗临制四方运乎四时终古不忒而天道如上所谓更以临之】中参成位【一本作伍一本作五言参天地而成位乎其中也】四气为政【政法四时】前张后极【张南方之星也极北方之星也或言张或言极互相挟焉】左角【一作鲁】右钺【一作越　角东方之星也钺西方之星也参伐一曰鈇钺】九文循理以省官【一作宫】众小大毕举【此言简而不遗也】先无怨雠之患后无毁名败行之咎故其威上际下交【交元作校】其泽四被而不鬲【东渐西被朔南暨焉沛然莫之能御也】天之不违以不离一【所谓趣物而不两也】天若离一反还为物【天之所以异乎万物者抱一而已字觧曰一而大者天也二而小者示也】不创不作与天地合德【常辅万物之自然而不敢为也天不创而万物化地不作而万物育】节玺相信如月应日【日循星而进退月应日以生死信之至也】此圣人之所以宜世也知足以滑正畧足以恬祸此危国之不可安亡国之不可存也【强足以拒敌辩足以饰非此蹠之所以不可救药也】故天道先贵覆者【天道能覆覆者而已如其自絶虽天不可如何】地道先贵载者【地道能载载者而已如其自弃虽地不可如何】人道先贵事者【栁下季曰子不听父之诏弟不受兄之教虽令先生之辩将奈之何哉】酒【一或作借】保先贵食者【酒保货酒者也此申天贵覆者地贵载者人贵事者之况也】待物【原缺二字】也领【或作顾】气时也【四时各领一方之气】生杀法也循度以断天之节也【物不可以终通故循度以间之性命自然之节也】地而守之分民而部之【守或作止　此圣人法天之节循度以断之故地各有守民各有部】寒者得衣饥者得食寃者得理劳者得息圣人之所期也夫裁衣而知择其工裁国而知索其人此固世之所【一本所下有以字】公哉【一作或　譬之制锦而使人学裁者未之有也】同而后可以见天【天道一而不二故自其同者视之夷貉一家也】异而后可以见人【人道二而不一故自其异者视之肝胆楚越也】变而后可以见时【常运而不停】化而后可以见道【庚桑子曰越鸡不能伏鹄卵鲁鸡固能矣趎徃南见老子然则道之等级见矣】临利而后可以见信临财而后可以见仁临难而后可以见勇【繁霜劲风然后可以别草木之真性】临事而后可以见术数之士九皇之制【春秋纬云人皇兄弟九人分治天下九皇之号岂縁是欤】主不虚王【王德备矣】臣不虚贵阶级【列等之爵无虚授也】尊卑名号【言卑尊其名号也】自君吏民【各君吏民】次者无国【入使治之】歴宠歴録【歴録文章之貎言更歴宠荣华焕如此毛诗传曰务歴録也】副所以付授【非特受封之臣不虚贵梯级虽无国者亦称所以付授】与天人参相结连【天人一贯不可觧也】钩攷之具不备故也【钩攷督责之术也言惟无督责之术而以道相化故能如是故曰烧之剔之刻之雒之马之死者十二三矣夫马之性固真矣然其智至于诡窃者伯乐之罪也虽然九皇之制亦寓言耳夫太上无法而治安有受封之制哉契理之士要其防归而遗其所寄可也】下之所逜【逜之言干也】上之可蔽斯其离人情而失天节者也缓则怠急则困见间【一作门】则以竒相御人之情也【恒物之情缓之则怠急之则困故昔贤驱鸡之喻戒在疾徐也间巇隙也方其键闭虽有竒计安得而抵之哉天节见上故于此具论人情】举以八极信焉而弗信天之则也【八极八方之极四中四角是也淮南子曰八埏之外有八纮八纮之外有八极夫八极有之而以迹所不至更若诞谩故曰信焉而弗信也虽然以悬寓观之八方上下无尽也亦无无尽无极也亦无无极故曰天之则也】差缪之间言不可合【孔墨之道同是尧舜同非桀纣而终不可合者其由此也】平不中律【小失声韵则虽平不中律矣夫千里之失谬于毫厘而歴年之患误在顷刻是故君子慎其小也】月望而晨月毁于天珠蛤蠃蚌虚于深渚【水岐成渚】上下同离也【言同气附离而无间虽貍物潜于深渚与月盛衰更如在上也淮南子曰日至而糜鹿觧月死而嬴蚌膲】未令而知其为未使而知其徃上不加务而民自尽此化之期也使而不徃禁而不止上下乖谬者其道不相得也上统【一作纥】下抚者逺众之慝也隂阳不接者其理无从相及也筭不相当者人不应上也符节亡此曷曾可合也为而无害成而不败一人唱而万人和如体之从心此政之期也盖毋锦【一作緜】杠悉动者其要在一也【盖无锦杠而撩辐俱动者其要在杠故也是故明主好要以一倡万以锦韬杠故谓之锦杠尔雅曰素锦韬杠】未见不得其而能除其疾也文武交用而不得事实者法令放而无以枭之谓也【枭斩刑也此言法令不行小人敢为负谩而无忌惮也虽然秦以苛察相髙其徒文具耳而至于土崩更甚乎无法者无恻怛之实故也由是观之内无至诚恻怛之实欲以一切从事于法则将以考真也适足以起伪将以稽治也适足以招乱】舍此而按之彼者曷曽可得也【南适而北辕矣】冥言易而如言难【言之不怍为之也难】故父不能得之于子而君弗能得之于臣【践言之行虽在君臣父子之间如此况卑贱乎】已见天之所以信于物矣【无妄天之道也】未见人之所信于物也【不能似言】捐物任势者天也【万物尽无因任而已】捐物任势【捐或作损】故莫能宰而不天【一本作得先之在古者道之理也损物任势故莫能宰而不天　其道如上故莫能宰之而莫不天焉】夫物故曲可改人可使【言茍为物矣无以有已如此以明天之不可转徙也】法章物而不自许者天之道也【天法种种差别稽之天道岂得已哉姑以应世而已甚不自是也】以为奉教陈忠之臣未足恃也【此其势必至于有法也】故法者曲制【曲为之制】官备主用也【官各守之以备主用】举善不以窅窅【不以潜晦举人之善必着见而后置之】拾过不以冥冥【不以隐匿拾人之过必发露而后废之拾或作舍】决此【句】法之所贵也若砻磨不用赐物虽诎有不効者矣【言庆赏者励世磨钝之器也然而赏不能劝不胜罚不能必不可若砥砺不用之材而责有于无玉帛虽诎有不効者矣】上下有间于是设防知蔽并起【为之斗斛以量之则并与斗斛而窃之为之权衡以称之则并与权衡而窃之】故政在私家而弗能取【政在大夫】重人掉权而弗能止赏加无功而弗能夺法废不奉而弗能立罚行于非其人而弗能絶者不与其民之故也【与民共之而上下以道相维岂容至此哉屋漏知之在下船漏知之在上】夫使百姓释已而以上为心者教之所期也八极之举不能时賛故可壅塞也【所谓无障者四通六辟岂疑八极之举而不能賛明哉汤之问棘是已】昔者有道之取政非于耳目也【神心恍惚俯仰之间再抚八极之外而里之前耳不能闻墙之外目不能见故圣人之政恃道而不恃耳目】夫耳之主听目之主明一叶蔽目不见太山两豆塞耳不闻雷霆【肤寸之间小物足以障之何足恃哉】道开而否未之闻也【此明道之足恃也夫道开者云雾不能碍其视雷霆不能乱其听虽栖在蚊睫而视之若嵩华之阿战于蜗角而听之若齐魏之閧夫孰能否之】见遗不掇非人情也【言无是也此申未之闻也之况】信情脩【一作循】生非其天诛逆夫人僇【一本作逆天之人僇】不胜任也【不畏天祸人殃死地随之而将以脩生此如戴粒之蚁欲以冠山何足以堪其任也】为成求得者事之所期【一作明】也【以为成功则天而得之不得曰有命者无所期焉是道也非事也】为之以民道之要也【民之所未安圣人不强行民之所未厌圣人不强去】唯民知极弗之代【一作伐】也【夫因人而不自任者天也民实知极圣人岂侵越而代之大司徒曰使民兴贤出使长之使民兴能入使治之】此圣王授【一作受】业所以守制也彼【一作被】教苦故民行薄【未至乎孩而始谁】失之本故争于末【鱼亡江湖而争于濡沫】人有分于处处有分于地【各有分域】地有分于天【郢有天下　案此注疑有脱误】天有分于时【秦天早寒楚天早热之类】时有分于数【春乗木数秋乗金数之类】数有分于度【取数多者脩取数少者促】度有分于一【一者度数之原随所分而赴之譬之物焉一月普见众水】天居髙而耳卑者此之谓也【天体盖髙而其耳更卑者精神之运普徧万物故也】故圣王天时人之地之雅无牧能因【一作用】无功多【一作多功　夫文贯三为王盖取诸此】尊君卑臣非计亲也任贤使能非与处也【处故旧也言不以私恩废天下之公义】水火不相入天之制也【水火以譬恩义盖古之治天下者方其申至恩也公义不得夺方其申大义也私恩不得干犹之水火焉相济而不相入也虽然凡此人道而已若夫天道则又不在此域也故下文云】明不能照者【所谓离朱索之而不得】道弗能得也规不能包者力弗能挈也【夫天地虽宻移而真体常住非若舟壑夜半负之而去夫孰能挈之】自知慧出【慧出一作惠之】使玉化为环玦者是政反为滑也【璞玉不毁孰为环玦玦半环也礼论曰絶人以玦反絶以环】田不因地形不能成谷【稻宜下地黍宜上地】为化不因民不能成俗严疾过也喜怒适也四者已仞非师术也【此言四者或过或适虽殊而逺离大道一也岂足以据师之席哉列子曰仞而有之皆惑也】形啬【元作蔷一本作盖】而乱益者势不相牧【一作收】也【形无以牧乎势势无以牧乎形故其如此】德与身存亡者未可以取法也【尧舜殂落其骨盖已朽久矣而至今咏叹不息者岂系其身之存亡哉此万世之法也】昔宥世者未有离天【或无天字】人而能善与国者也【与或作为　善与国所与之国夫天不人不因人不天不成而畸于天人则其身之不能治况与国乎】先王之盛名未有非士之所立者也【引而髙之者天也】过生于上罪死于下浊世之所以为俗也一人乎一人乎命之所极也【此叹辞也言命至君而极矣今贻厉阶如此可不惜哉盖痛之弥深其辞益缓诗人之义也】
　　环流第五
　　有一而有气【一者元气之始】有气而有意【意者冲气所生】有意而有图【可以象矣】有图而有名【可以言矣】有名而有形有形而有事有事而有约【八者具矣而浑沦未离所谓混沌者也】约决而时生【时生或作时立　决之为言判也】时立而物生【混沌开矣于是四时行焉百物生焉】故气相加而为时约相加而为期期相加而为功功相加而为得失得失相加而为吉凶万物相加而为胜败莫不发于气【气所以发之】通于道【道所以通之】约于事【知道而已则荡】正于时【知事而已则差】离【或作杂】于名【离如附离之离】成于法者也法之在此者谓之近其出化彼谓之逺近而【一本无而字】至故谓之神【明之在道者为神神之在器者为明】逺而反故谓之明【老子所谓逝曰逺逺曰反】明者在此其光照【或作昭】彼其事形此其功成彼【诗曰执辔如组盖言此矣夫为组者緫纰于此成文于彼言其动于近行于逺也孔子曰为此诗者其知政乎执此法以御民岂有不化哉干旄之忠告至矣】从此化彼者法也生法者我也【非我则无法】成法者彼也【非彼则无所用法】生法者日在而不厌者也【精神之运随日以新】生成在己谓之圣人【彼我元同盛德之至】惟圣人究道之情唯道之法【非真混沌孰能如此】公政以明斗柄东指天下皆春斗柄南指天下皆夏斗柄西指天下皆秋斗柄北指天下皆冬斗柄运于上事立于下斗柄指一方四塞俱【或作皆】成此道之用法也【古之圣人不下席而天下治顔如渥丹肌肤若氷雪者用此道也而世之枯槁者昧此以为黄帝肌色皯黣而尧舜如腊此墨子之道也】故日月不足以言明四时不足以言功【言其明与功更在四时日月之上】一为之法以成其业故莫不道【民咸用之】一之法立而万物皆来属【以出于一故万物不能二也】法贵如言【无信不立】言者万物之宗也是者法之所与亲也非者法之所与离也是与法亲故强非与法离故亡法不如言故乱其宗故生法者命也生于法者亦命也【莫非命也】命者自然者也【莫能使之然亦莫能使之不然谓之自然】命之所立贤不必得不肖不必失【命曰彭祖之智不出尧舜之上而夀八百顔渊之才不出众人之下而夀十八仲尼之德不出诸侯之下而困于陈蔡殷纣之行不出三仁之上而居君位盖言此矣】命者挈己之文【一作父】者也【夫身在草莱而挈之浮荣之上者命也然而俯仰百年恍然如夣是文也非实也】故有一日之命有一年之命有一时之命有终身之命终身之命无时成者也故命无所不在无所不施【或作絶】无所不及【言无适而无有命也】时或后而得之命也既有时有命【时者天之运命者天之令南华曰讳穷久矣而不免命也求通久矣而不得时也】引其声合之名其得时者成命日调引其声合之名其失时者精神俱亡命日乖【夫嚬其里一也而丑人献之更増其陋】时命者唯圣人而后能决之【南华曰知通之有时知穷之有命临大难而不惧者圣人之勇也】夫先王之道备然而世有困君【或作居】其失之谓者也【礼义法度应时而变时命不停法亦随故而昧者胶柱刻舟守先王之腐余其道虽备而只益困穷此犹枕卧刍狗而更以遭魇岂易怛也哉】故所谓道者无己【无己元作己无】者也【随之而已】所谓德者能得人者也【亦不失己】道德之法万物取业【所谓资而不匮者也】无形有分名曰大孰【或作敦　不知其谁之子也】故东西南北之道踹【一作端】然其为分等也【南华曰知东西之相反而不可以相无则功分定矣】隂阳不同气然其为和同也酸盐甘苦之味相反然其为善均也【南华曰柤梨橘柚其味相反而皆可于口】五色不同采然其为好齐也五声不同均然其可喜一也【凡此五者以譬先王之道不矜于同而矜于治】故物无非类者动静无非气者是故有人将【一本作一人将　盖一人之将　案一本无盖字】得一人气吉有家将【一家之将】得一家气吉有国将【将一国者】得一国气吉【古人有言战犹博也钱多则气豪而胜资少则心怯而输然则将之吉凶在气兵法曰朝气锐昼气惰暮气归善用兵者避其锐气撃其惰归】其将【一本将字下有失字】凶者反此故同之谓一异之谓道相胜之谓势吉凶之谓成败贤【一本贤字上有故字】者万举而一失不肖者万举而一得其冀【或作共】善一也然则其所以为者不可一也知一之不可一也故贵道【异之谓道】空之谓一【空一作同　万物莫不无】无不备之谓道【万物莫不有】立之谓气通之谓类气之害人者谓之不适味之害人者谓之毒夫社【夫社元作天社或作天杜】不防则不成雾【或作雾气　防之为言犹曰达也此言亡国之社屋之不受天阳故无以成雾盖大社不屋而坛以受霜露之气然后雾生焉正言社与雾者社以申立之谓气之义雾以申通之谓类之义】气故相利相害也【太公调曰隂阳相照相盖相治四时相代相生相杀】类故相成相败也【夏者春之类冬者秋之类他皆放此】积徃生跂【或作政】工【或作王】以为师【跂跛倚也师如师巫之师巫歩多跛故积徃生跂工以为师扬子曰昔者姒氏治水土而巫歩多禹扁鹊卢人也而医多卢】积毒成药工以为医【此言药之迹起而医生焉盖天下之多縁故迹而生故大盗贷仁义以窃国小儒借诗礼而发冡故曰焉知曽史不为桀跖之嚆矢也】美恶相饰命曰复周物极则反命曰环流【言其周流如环】
　　道端第六
　　天者万物所以得立也【万物待是而后存者天也】地者万物所以得安也【天父道也地母道也】故天定之地处之时发之物受之圣人象之夫寒温之变非一精之所化也【五精化气然后寒暑成焉】天下之事非一人之所能独知也海水广大非独仰一川之流也【尧十年九潦而水不为加益汤八年七旱而水不为加损是岂仰一川之钟哉】是以明主之治世也急于求人弗独为也【与人共之】与天【一作人】与地【亦与天地共之】建立四维【礼义亷耻谓之四维】以辅国政钩绳相布【一作希】衔橛相制参偶具备立位乃固经【元作织】气有常理以天地动逆天时不祥有祟事不任贤无功必败出究其道入穷其变张军衞外祸反在内【所谓季孙之忧不在颛臾而在萧墙之内也】所备甚逺贼在所爱是以先王置士也举贤用能无阿于世仁人居左【春以生之象仁】忠臣居前【南方着见象忠】义臣居右【秋以成之象义】圣人居后【北方秘密象圣】左法仁则春生殖前法忠则夏功立右法义则秋成熟后法圣则冬闭蔵先王用之髙而不坠安而不亡此万物之本天地之门户【本门户云者以结左仁右义前忠后圣而春生夏立秋成熟冬闭蔵之义】道德之益也此四大夫【或无夫字】者君之所取于外也君者天也【左右前后共法四时故君象天焉】天不开门户使下相害也【东不法仁西不法义南不法忠北不法圣则天之门户塞矣】进贤受上赏则下不相蔽【脩文殿御覧引鹖冠子曰进贤者受上赏则下不蔽善为政者赏之不多而民喜罚之不多而民畏焉此谓进既仕之贤者也】不待事人贤士显不蔽之功【信虽非事人贤士而进之受赏则任事之臣劝矣故下文云】则任事之人莫不尽忠【繁露曰一中为忠二之则为患】乡曲慕义【邦国欣慕斯可知矣】化坐自端【羊肉不慕蚁蚁慕羶也故彼虽慕义而我之化坐自端化坐自端言恭已正南面而已】此其道之所致德之所成也本出一人故谓之天【无二上也】莫不受命不可为名故谓之神【妙万物而为言也】至神之极见之不忒【一作惑　契此道者岂有差哉】匈乖不惑务正一国【灾变之至无所怛惑姑以天下大理考正吾国之失而已岂曰天之有某变也以我为有某事而致也哉】一国之刑具在于身【刑于寡妻至于兄弟以御于家邦】以身老【一作考】世【以救于世而老】正以错国服义行仁以一正业【案正业一作王业】夫仁者君之操也义者君之行也忠者君之政也信者君之教也圣人者君之师傅也君道知人臣术知事故临货分财使仁犯患应难使勇受言结辞使辩虑事定计使智理民处平使谦賔奏賛见使礼【賔奏言摈賛见言诏记曰礼有摈诏乐有相歩温之至也】用民获众使贤出封越境适絶国使信制天地御诸侯使圣【因任之道此其大略也甞试论之古之明王无为而用天下也岂特使仁使勇使辩使智使谦使礼使贤使信使圣哉虽天刑人僇之余尚无弃者也故戚施直镈籧篨防璆侏儒扶卢防瞍脩声聋者司火眇者督绳劓者抱关刖者守囿嚚瘖跛躃以实裔土夫如是故上无遗事下无弃才三代之所以安且久者用此道也虽然知所使仁而不知其仁有大小知所使智而不知其智有逺近未可也故曰孟公绰以为赵魏老则优而不可以为滕薛大夫雍也可使南面赤也可使与賔客言也求也百乗之家可使为之宰也由也千乗之国可使治其赋也由是观之则此书所云亦因任之大凡而已庄子曰因任已明而原省次之因任如此然后可以原省故下文云　案人僇一本作人傪非】夫仁之功善与不争下不怨上辩士之功释怨解难智士之功事至而治难至而应忠臣之功正言直行矫拂王过义臣之功存亡继絶救弱诛暴信臣之功正不易言贞谦之功废私立公【韩非子曰自营为私背私为公】礼臣之功尊君卑臣贤士之功敌国惮之四境不侵圣人之功定制于冥冥求至欲得言听行从近亲逺附明达四通【由是而上至于冥冥圣人之任也】内有挟度【操以为验所谓道揆者是也】然后有以【一本无然以二字】量人【无节于内观物弗之察矣】富者观其所予足以知仁贵者观其所举足以知忠观其大袢【或作伴或作祥】长不让少贵不让贱足以知礼达【或作迭】观其所不行足以知义受官任治观其去就足以知智迫之不惧足以知勇口利辞巧足以知辩使之不隐足以知信贫者观其所不取足以知亷贱者观其所不为足以知贤测深观天足以知圣【因任原省之要在于知人而知人在于有以观之孔子曰视其所以观其所由察其所安人焉瘦哉故此文具论之】第不失次理不相舛【一本作奸一本作拏】近塞逺闭备元变成【元者备之所以不困成者变之所以不倦】明事知分度数独行无道之君任用么麽【么麽一作幼歴　么细人俊雄之反】动即烦浊有道之君任用俊雄动则明白二者先定素立白参【立白参一本作七一曰藻藻一作慕】明起【白参于下明起于上参垂貎也】气荣相宰【君臣同体之况言气不言血言荣不言卫相备也】上合其符下稽其实时君【时君一作时日一作贫意生期待时而发　夫贤士之居邑里也合哉而难同而殊知时日】遇人有德【一作隐】君子至门不言而信万民附亲遇人暴骄万民流离【一本作离流】上下相疑复而如环【一作不环】日夜相挠谏者弗受言者危身无从闻过故大臣伪而不忠是以为人君亲其民如子者弗召自来【灵台之效是矣】故曰有光卒于美名不施而责弗受【或作爱】而求亲故曰有殃卒于不祥夫长者之事其君也调而和【一作知】之士于纯【一作屯】厚【士如勿士行枚之士】引而化之天下好【或作如】之其道日从故卒必昌夫小人之事其君也务蔽其明塞其听乗其威以灼热人【倚上之威作人寒燠】天下恶之其崇日凶故卒必败祸及族人此君臣之变治乱之分兴坏之关梁国家之阅也【阅犹监也】逆顺利害由此出生凡可无学而能者唯息与食也故先王传【或作博】道【先王一作先生】以相効属也贤君循成法后世久长隋君不从当世灭亡【禹之法犹存而夏不世王者由是故也】
　　近迭第七
　　庞子问鹖冠子曰圣人之道何先鹖冠子曰先人庞子曰人道何先鹖冠子曰先兵庞子曰何以舍天而先人乎鹖冠子曰天髙而难知有福不可请有祸不可避法天则戾地广大深厚多利【一作则】而鲜威【天尊而不亲地亲而不尊】法地则辱时举错代更无一法时则贰三者不可以立化树俗故圣人弗法庞子曰隂阳何若鹖冠子曰神灵威明与天合【神之精明曰灵】勾萌动作与地俱【屈生曰勾】隂阳寒暑与时至三者圣人存则治亡则乱是故先人富则骄贵则嬴兵者百歳不一用然不可一日忘也是故人道先兵庞子曰先兵奈何鹖冠子曰兵者礼义忠信也庞子曰愿闻兵义鹖冠子曰失道故敢以贱逆贵不义故敢以小侵大庞子曰用之奈何鹖冠子曰行枉则禁反正则舍是故不杀降人【鹰不击伏况于人乎】主道所髙莫贵约束得地失信圣王弗据倍言负约各将有故厐子曰弟子闻之曰地大者国实民众者兵强兵强者先得意于天下今以所见合【一本作舍】所不见盖殆【一本作系一本作治】不然今大国之兵反诎而辞穷禁不止令不行之故何也【令使为之禁使勿为也】鹖冠子曰欲知来者察徃欲知古者察今择人而用之者王用人而择之者亡逆节之所生不肖侵贤命曰凌【下凌上也】百姓不敢言命曰胜【上胜下也】今者所问子慎勿言夫地大国富民众兵强曰足士有余力而不能以先得志于天下者其君不贤而行骄溢也【已亢为骄已满为溢】不贤则不能无为而不可与致焉【孟子曰人有不为也然后可以有为】骄则轻敌轻敌则与所私谋其所不知为【句】使非其任力欲取胜于非其敌不计终身之患乐须臾之说是故国君被过听之谤丑于天下而谋臣负滥【监】首之责于敌国敌国乃责则却【或作刦　以辞却之】却则说者羞其弱【以辞却之则说而责之者羞其弱矣其势必至于用兵】万贱之直不能挠一贵之曲【其在下者又无以回之】国被伸【或作神】创【侵大曰伸】其发则战【其创之发则战】战则是使元元之民徃死邪臣之失莿【音策】也过生于上罪死于下雠既外结诸侯畜其罪则【或作责】危覆社稷世主慑惧寒心孤立不伐【伐或作代下有威字】此人二国之难不解君立不复悔曩【或作晨】邮过谋徙计易滥【一作监】首不足盖以累重【滥为谋首其过重矣而一人之手岂足以障天下之目哉】灭门残疾族【灭门周官所谓屋诛】公谢天下以让敌国不然则战道不絶国创不息【谓之伸创以此故也】大【或作天】乎哉夫弗知之害【以言弗知之害大矣】悲乎哉其祸之所极【以言其祸可悲也已】此倚贵离道少人自有之咎也【多已少人】是故师未发轫而兵可迭也【近迭名篇盖取诸此】今大国之君不闻【一作间】先圣之道而易事羣臣无明佐之大数而有滑正之碎【或无碎字】智反义而行之逆德以将之兵诎而辞穷令不行禁不止又奚足怪【或作恃】哉厐子曰何若滑正之智鹖冠子曰法度无以嚖【一本作遂】意为摸【嚖读为嘒彼小星之嘒】圣人按数循法尚有不全是故人不百其法者不能为天下主今无数而自因无法而自备循无上圣之【或作圣人】检而断于已明【断以独见之明】人事虽备将尚何以复百已之身乎【夫百已者岂独彼有之盖人受天地之中以生形体保神而众妙悉备据今言之其身盖有千百于已者然而所知才止一二而卒于泯没无闻者不能复之而已】主知不明以贵【或作责】为道以意为法牵【或作牢或作罕】时诳【一作讵或作拒】世逜下蔽上使事两乖【两失之矣】养非长失以静为扰以安为危百姓家困人怨祸孰大焉若此者北走之日【军败曰北】后知命亡【投死之地久矣乃今知之】厐子曰以人事百法奈何鹖冠子曰苍颉作法【一本法字在书字下　苍颉黄帝之史初见鸟兽蹏迒之迹始造书契】书从甲子【日始于甲辰始于子】成史李官【成史盖以狱成告于正者李官士师也】苍颉不道然非苍颉文墨不起【苍虽造书不道士史然而文墨之萌由是起矣此百法之端也】纵法之载于图者其于以喻心达意道之所谓乃才【或作防】居曼【曼作受】之十分一耳【此言使无文墨而欲以其法画之于图岂能尽其意之详哉盖自后世观之书以趣便篆不如隶隷不如草则图之钝于应务可知矣故曰弥纶天下之事记久明逺着涽涽传忞忞者莫如书涽涽目所不见忞忞心所不了】故知百法者杰雄也若【或作】隔无形将然未有者知万人也【此俊徳也非特桀雄而已故其知与人隔此三境而超万人之上也将然不如无形无形不如未有取譬言之若太易者未有也而太初无形浑沦则将然矣】无万人之智者智不能栖世学之上厐子曰得奉严教受业有间【或作闻】矣退师谋言弟子愈恐







　　鹖冠子卷上
<子部,杂家类,杂学之属,鹖冠子>
　　钦定四库全书
　　鹖冠子卷中
　　宋　陆佃　解
　　度万第八
　　厐子问鹖冠子曰圣与神谋【子曰道不同不相为谋】道与人成【子曰茍非其人道不虚行】愿闻度神虑成之要奈何鹖冠子曰天者神也地者形也地湿而火生焉【至阳赫赫赫赫出乎地】天燥而水生焉【至隂肃肃肃肃出乎天】法猛刑颇则神湿【刑与法隂也】神湿则天不生水音【案一本音下缺一字又声上多一故字疑悮】声倒则形燥【声与音阳也】形燥则地不生火水火不生则隂阳无以成气度量无以成制五胜无以成埶【一作执　五胜五形之胜】万物无以成类百业俱絶万生皆困济济混混孰知其故天人同文地人同理【天文地理与人同焉】贤不肖殊能故上圣不可乱也【譬如尧舜共工驩兜欲与为恶则诛之类】下愚不可辨也【譬如桀纣龙逄比干欲与为善则诛之类】隂阳者气之正也天地者形神【一无神字】之正也圣人者德之正也法令者四时之正也【季春行冬令则寒季秋行夏令则暖】故一义失此万或乱彼所失甚少所败甚众所谓天者非是苍苍之气之谓天也所谓地者非是防防之土之谓地也【防形埒也】所谓天者言其然物而无胜者也【言天者君道也可天下之物而莫之胜也】所谓地者言其均物而不可乱者也【言地者臣道也平天下之物而莫之乱也】音者其谋也【杂比为谋】声者其事也【布散为事】音者天之三光也【三光杂比于上】声者地之五官也【五官布散于下】形神调则生理脩【形不病燥神不病湿则生理脩矣】夫生生而倍其本则德【或作隐】专己【夫偏养其本至于过理而不及防通之适则自为太多其德失乎物矣岂足语卫生之经哉故曰善飬生者若牧羊然视其后者而鞭之　一本元缺一本字或作知或作如案一本元缺以下十三字与正文不相应疑当在下文知无道知字之下而错悮于此今姑仍之】知无道上乱天文下灭地理【天人同文地人同理于此见矣】中絶人和治渐终始【言其治才渐首末而已失中道也】故听而无闻视而无见【天下之事壊于冥冥】白昼而闇【日中见斗之义】有义而失諡【人之所有不能諡之】失諡而惑责人所无必人所不及【逺其途而诛不至也】相史于既而不尽其爱【史使也从省言不尽已之爱而责人之尽】相区于成而不索【或作营】其实【区驱也从省言不竭已之忠而望人之成】虚名相髙精白为黑【沽于虚名而变乱事实黑或为墨墨亦黒也诗曰貍而苍墨以为明】动静组转【与物转旋如组使之】神絶复逆【复有报乎上也逆有言乎上也言其神色距人于千里之外】经气不类形离正名【书曰有形有名形也者物此者也名也者命此者也经气失常故形不丽名】五气失端四时不成【隂阳并毗四时不至寒暑之和不成】过生于上罪死于下有世将极驱驰索祸【其于祸也若驱车就之】开门逃福【其于福也若开门避之】贤良为笑愚者为国天咎先见菑【或作啬亦或作】害并杂人孰【案一本作执非】兆生孰知其极【见形而已昧于在理】见日月者不为明闻雷霆者不为聪事至而议【或作义】者不能使变无生【不能消之于未萌】故善度变者观本本足则尽不足则德必薄兵必老其孰【案一本作执非】能以褊材为襃徳【或作襄隐】博义者哉其文巧武果而奸不止者生于本不足也【言非少文不武之罪】故主有二政臣有二制臣弗用主不能使臣必死主弗能止是以圣王独见故主官以授长者在内和者在外夫长者之为官也在内则正义在外则固守用法则平法人本无害以端天地令出一【或无一字】原【多门杜矣】散无方化万物【万物一本作无物】者令也守一道制万物者法也法也者守内者也【法者守于分域之内】令也者出制者也【令者所以行法】夫法不败是【是出于义变而不可常法者所以趣变】令不伤理【主出于理一而不可变令者所以守法】故君子得而尊小人得而谨胥【或作冒】靡得以全神备于心道备于形【备天地之美称神明之容】人以成则【以成法则】士【或作土】以为绳【以为绳墨】列【或作削】时第气以授当名故法错而隂阳调凤凰者鹑火之禽【或无鹑火之禽枵之兽字】阳之精也【雄曰凤凰者其雌也鹑火南星之次也】麒麟者枵之兽隂之精也【牝曰麒麟者其牡也枵北星之次也麒似麟而无角】万民者德之精也德能致之【或作骏】其【或无其字】精毕至厐子曰致之奈何鹖冠子曰天地隂阳取稽于身故布五正以司五明【五正见下五明宜谓名尸气皇名尸神眀名尸贤圣名尸后王名尸公伯后王一本作后二非】十变九道【未详闻也】稽从身始五音六律稽从身出【大禹以声为律以身为度所谓取稽于身者耶】五五二十五以理天下【五五五其音之五也】六六三十六以为歳式【六六六其律之六也一歳之式积旬三十有六】气由神生道由神成【蜕气之谓虚蜕虚之谓道而神也者有而非气也无而非道也非气而气以之生非道而道以之成】唯圣人能正其音调其声故其德上及太清【太清天也】下及泰宁【泰宁地也】中及万灵膏露降白丹发醴泉出【醴泉其味如醴可以养老】朱草生【朱草可以染绛以别尊卑】众祥具【传曰王者统和隂阳休气充塞符瑞并臻应得而至德至天则斗极明日月光甘露降德至地则嘉禾生蓂荚起秬鬯出德至文表则景星见五纬顺轨德至草木则朱草生木连理德至鸟兽则凤凰翔鸾鸟舞麒麟臻白虎到白雉降白鹿见白乌下德至山陵则景云出芝实茂陵出异丹阜出萐莆山出器车泽出神鼎德至渊泉则黄龙见醴泉涌河出龙图洛出书江出大贝海出明珠德至八方则祥风至嘉气时钟律调音度施四夷化越裳贡】故万口云【一本作万口去】帝制神化【众祥备至则外帝内神之道具矣】景星光润【景星者德星也其状无常常出于有道之国而月死则见所以助月照民夜绩也】文则寝天下之兵武则天下之兵莫能当【一本云武则天下莫能当无之兵字】逺之近显乎隐大乎小众乎少莫不从微始故得之所成不可胜形失之所败不可胜名【或作胜为名】从是徃【或作生】者子弗能胜问吾亦弗胜言凡问之要欲近知而逺见以一度万也无欲之君不可与举【此言何谓也若予所学则人君之患正在多欲此孟子三见齐王而不言曰我先攻其邪心也故曰内实多欲而外施仁义奈何欲效唐虞之治乎南华曰欲顺则平气欲神则静心欲当则縁于不得已亦与鹖冠异矣昔者有鬼谷著书以为驰説诸侯阳开隂闭必因其好恶忧乐而捭阖之然至于无好者盖不得而说也若然多欲之君乃从横之家欲以售术而鹖冠言道末流乃至于此不己卑乎】贤人不用弗能使国利此其要也厐子曰敢问五正鹖冠子曰有神化有官治有教治有因治有事【或作争】治厐子曰愿闻其形鹖冠子曰神化者于未有官治者道于本教治者脩诸已因治者不变俗事治者矫【或作桥】之于末厐子曰愿闻其事鹖冠子曰神化者定天地豫【或作象】四时【其体常如此】拔【或作教】隂阳移寒暑【其体变如此传曰古之真人提挈天地把握隂阳】正流并生万物无害万类成【或作咸】全名尸气皇【伏羲氏得之以袭气母盖近是乎】官治者师隂阳【隂阳王事之本】应将然【神化者于未有故升此一等】地宁天澄众美归焉名尸神明教治者置【或作署】四时【春诵夏秋学礼冬读书之类因时顺气于功易也】事功顺道【俯而事功仰以顺道】名尸贤圣因治者招【或作拓】贤圣而道心术敬事生和名尸后王事治者招仁圣而道知焉【不能招贤圣而招仁不能道心术而道知圣也者天道也贤也者地道也仁也者人道也】茍精牧神【茍急敕也牧驱制也】分官成章【精神劳矣而不能善徧于是又备官焉】教苦利逺【教虽苦而利逺】法制生焉【万物扰扰自此起矣】法者使去私就公【法者将以有所去也非以有所取也】同知壹警有同由者也非行私而使人合同者也故至治者弗由而名尸公伯【公如公侯之公伯如霸王之伯】
　　王鈇第九
　　厐子问鹖冠子曰泰上成鸠【一作瞗】之道一族用之万八千歳【传曰天地初立天皇一曰天灵其治万八千歳然则成鸠盖天皇之别号也】有天下兵强世不可夺【天地初立岂容已有兵哉此言亦筌蹄也南华曰寓言十九重言十七】与天地存久絶无伦【无伦细之至也中庸曰毛犹有伦】齐殊异之物【齐鹏鷃之大小等鳬鹤之长短】不足以命其相去之不同也【言其悬絶如此】世莫不言树俗立化彼独何道之行以至于此鹖冠子曰彼成鸠氏天【句】故莫能増其髙尊其灵厐子曰何谓天何若而莫能増其髙尊其灵【凡此叩其所以】鹖冠子曰天者诚其日德也日【或无日字】诚出诚入南北有极【冬日至而北夏日至而南】故莫弗以为法则【取中于日徳】天者信其月刑也月信死信生终则有始【朔而后魄生望而后魄死】故莫弗以为政【取正于月刑】天者明星其稽也【明星大星也二十八舍之类】列【或作削】星不乱各以序行故小大莫弗以章【小星不见陵掩案一本无掩字】　天者因时其则也四时当名代【或作伐】而不干【或作于　彼谢此代而无侵越】故莫弗以为必然天者一法其【或无其字】同也前后左右古今自如【奈何杞人之忧其崩坠也】故莫弗以为常天诚信明因一【诚诚其日徳信信其月刑明明星其稽因因时其则一一法其同】不为众父【或作文　为众父父】易一故莫能与争先【南华曰一而不可不易者道也先或为光】易一非一【一不足以囿之】故不可尊増成鸠得一故莫不仰制焉【所谓侯王得一为天下贞者也】厐子曰愿闻其制鹖冠子曰成鸠之制与神明体正神明者下究而上际【沈以穷乎下浮以际乎上】克啬万物而不可厌者也周泊【或作汨或作流】徧照【周泊无外也徧照无里也】反与天地总故能为天下计【狂而不反岂能与民同吉凶之患哉】明于蚤识逢臼【或作逺白】不惑存亡之祥安危之稽厐子曰愿闻其稽鹖冠子曰置下不安【句】上不可以载【或作可以载】累其足【或作是】也其最髙而不植局【或作不可植局】者未之有也【此譬安危之稽言其置下茍危难欲累于上难矣又况又在其上者乎则其所立岂有不局哉累足蹐也植立也局曲也】辨于人情究物【或作万物】之理称于天地【称之为言量也】废置不殆【或作佁或作冶】审于山川而运动举错有检【蠢迪检押　案押一本作柙】生物无害为之父母无所躏跞仁于取予备于教道【教以为人道以为已】要于言语【直言曰言问难曰语】信于约束己诺不专【反诺为己礼曰与其有诺责也宁有己怨】喜怒不増【喜不过予怒不过夺】其兵不武树以为俗其化出此厐子曰愿闻其人情物理所以啬万物与天地总与神明体正之道鹖冠子曰成鸠氏之道未有离天曲日术者天曲者明而易循【或作脩】也日术者要而易行也【天曲若五家为伍五乡为县之类日术若家里用提甸长用旬之类此法起于周之末造而曰成鸠用之是今日适越而昔至也然则此书寓言多矣】厐子曰愿闻天曲日术鹖冠子曰其制邑【或作已】理都使矔习者五家为伍伍为之长十伍为里里置有司四里为扁【扁当为甸后皆放此】扁为之长十扁为乡乡置师五乡为县县有啬夫治焉十县为郡有大夫守焉命曰官属郡大夫退脩【或皆作循】其属县啬夫退脩其乡乡师退脩其扁扁长退脩其里里有司退脩其伍伍长退脩其家事相斥正居处相察出入相司【司犹伺也】父与父言义子与子言孝【与或作为】长者言善少者言敬旦夕相薰芗以此慈孝【或作力】之务若有所移徙去就家与家相受人与人相付亡人奸物无所穿窜此其人情物理也伍人有勿【或作物一本无伍人有勿四字】故不奉上令有余不足居处之状【此言有余不足居处之状无故辄违上令当告有司】而不辄以告里有司谓之乱家其罪伍长以同【同谓同坐五人之罪】里中有不敬长慈少出等异众不听父兄之教有所受闻不悉以告扁长谓之乱里其罪有司而贰其家【贰犹副也若今从坐】扁不以时循【或作脩】行教诲受闻不悉以告乡师谓之乱扁其罪扁长而贰其家乡不以时循行教诲【一二教之曰诲】受闻不悉以告县啬夫谓之乱乡其罪乡师而贰其家县啬夫不以时循行教诲受闻不悉以告郡善者不显命曰蔽明见恶而隐命曰下比谓之乱县其诛啬夫无赦【不言贰其家者罪之尚贰其家则诛可知矣】郡大夫不以循行教诲受闻虽实【或作賔】有所遗脱不悉以告柱国谓之乱郡其诛郡大夫无赦柱国不政使下情不上闻上情不下究谓之絿【或作絯或作缪】政【絿急也】其诛柱国灭门残疾令尹不宜【或作宣】时合【或作令】地【合地之德】害百姓者谓之乱天下其轸令尹以徇【柱国楚之宠官令尹若相国矣楚懐王使柱国昭阳将兵攻齐陈轸问楚国之法破军杀将者何以贵之昭阳曰其官为柱国封土执圭轸曰其有贵于此乎曰令尹轸车裂也周官曰轘轸或作斩】此其所以啬物也天用四时地用五行天子执一以居【一作守】中央参于两间调以五音正以六律纪以度数宰以刑德从本至末第以甲乙天始于元地始于朔【元以气言之朔以方言之天运始于元地处始于朔】四时始于歴【王者敬授人时实始于歴】故家里用防【防零日也公羊传曰防月者仅逮此月晦日也　案防一本作提今本公羊传亦无提月之文】扁长用旬乡师用节【惊蛰芒种之类】县啬夫用月郡大夫用气分所至【二分二至之类】柱国用六律里五日报扁【用防】扁十日报乡【用旬】乡十五日报县【用节】县三十日报郡【用月】郡四十五日报柱国【用气】柱国六十日以闻天子【用律】天子七十二日遣使【一本作遣使于郡　此用五行分王之数盖一歳之运五行各王七十二日】勉有功罚不如【句】此所以与天地总下情六十日一上闻上惠七十二日一下究此天曲日术也故不肖者不失其贱而贤者不失其明上享【或作序】其福禄而百事理行畔者不利【天下晏然虽隂有欲畔者无所乗其隙也】故莫能挠其强是以能治满而不溢【不増之使溢】绾大【或作天】而不芒【不损之使芒芒之为言小也】天子中【或作甲】正使者敢易言尊益区域【或无域字】使利逜下蔽上【使者变言贷襄借誉尊益区宇则其至于逜下蔽上】其刑斩笞无赦诸吏教苦德薄侵暴百姓辄罢毋使污官乱治不奉令犯法其罪加民【播恶于众】利而不取利运而不取次【疑取次或作敢次】故四方从之唯恐后至是以运天【运天或作运大】而维张【管子曰四维不张国乃灭亡】地广而德章天下安乐设年予昌属各以一时典最上贤不如令尹令尹以闻壹再削职【一本作则织】三则【或作典】不赦治不逾官使史李不误公市为平生者不喜【非故生之】死者不怨【非故杀之】人得所欲国无变故着赏有功德及三世父【或作名】伏【或作状】其辜不得创諡【名之曰幽厉虽孝子慈孙不能改也创或为制】事从一二终古不勃彼计为善于乡不如为善于里为善于里不如为善于家是以为善者可得举为恶者可得诛【或作谕】莫敢道一旦之善皆以终身为期素无失次故化立而世无邪化立俗成少则同侪【或作齐】长则同友游敖同品祭祀同福死生同爱祸灾同忧居处同乐【安居曰处】行作同和吊贺同杂哭泣同哀驩欣足以相助谍【或作谋】足以相止【探遉也谍间谍也】安平相驯军旅相保夜战则足以相信昼战则足以相配【或作丑】入以禁暴出正无道是以其兵能横行诛伐而莫之敢御故其刑设而不用不争而权重车甲不陈而天下无敌矣【一本作天下无道适矣】失道则贱敢逆贵不义则小敢侵大成鸠既见上世之嗣失道亡功倍【或作信】本灭德之则故为之不朽【或作株又或作采】之国定位牢【或作罕】祭【或作然　不能保其邦家则位不定矣不能保其宗庙则祭不牢矣】使鬼神亶曰【或作日】増规不圆益矩不方【此言法度至足无欠无余规不可増矩不可益非特使人信之虽质诸鬼神而无疑也盖圣人之法譬诸身乎増之则赘割之则亏】夫以効末传之子孙唯此可持【或无唯此可持字】唯此可将【効犹示也读如効犬効羊之効言以示子孙之末裔立而可持行而可将唯此而已】将者养吉释【或作泽】者不祥墠以全牺【纯谓之牺完谓之牷】正以斋明【斋或作天或作文　不莫谓之斋不昧谓之明齐明者盖祭祀之正也牺牷则以为副而已礼曰去庙为祧去祧为坛去坛为墠今此独言墠者于墠如此则由坛而上可知也　案不莫一本作不革】四时享之祀以家王【子孙祭祀不辍所谓祀以家王】以为神享礼灵之符蔵之宗庙以壐正诸【或作诸侯　为之信符蔵之宗庙而又以其壐正之以明后世所当守也】故其后世之保教也全【句】耳目不营用心不分不见异物而迁捐【或作指】私去毒【或作也　捐己之私去人之毒】钩【一本此字上有每字钩作均】于内哲【或作　智足以及之】固于所守【仁足以守之】更始逾新【周而更始文而愈新】上元为纪共承嘉惠相髙不改亶昭穆【汤不先契文武不先不窋鲁跻僖公失是矣】具【或作其】招士【疑】先结之后入弗解【先入者定矣故后入之事弗能解也】此知极之至也【极如纪极之极】厐子曰愿闻所以不改更始逾新之道鹖冠子曰成鸠所谓得王鈇之传者也厐子曰何谓王鈇鹖冠子曰王鈇者【案一本无此三字】非一世之器也以死遂生【以杀止杀】从中制外之教也【教或为数】后世【或作世后】成至孙一灵羽【灵或作虚】理【或作理虚羽理或作虚村理】符日循【或作脩】功弗敢【或无敢字】败【智者虽工弗敢败也】奉业究制执正守内拙弗敢废【愚者虽拙弗敢废也】楼与旱【苏本作楼与卑疑旱或为早】以新续故四时执効应锢【或作铜】不骏【疑】后得入庙惑【或作或】爽【或作】不嗣【或作副】谓之焚【或作婪　生火甚多其和焚矣列子曰焦然肌色奸黯昏然五情爽惑】祖命冐世【冐忝也世如世德之世】礼嗣弗引奉常弗内【弗引弗引于朝弗内弗内于庙奉常礼官也典宗朝之仪有丞景帝更曰太常】灵不食祀【其鬼不得食祀】家王不举祭天将降咎皇神不享【家王越而祭之则将获罪于天皇神虽郊不享皇神昊天上帝】此所以不改更始逾新之道也故主无异意【人君爽惑不嗣其罪如上所云则继其后者据旧鉴新岂敢辄异哉】民心不徙与天合则万年一范【范如荀子范形之范】则近者亲其善逺者慕其德而无已是以其教不厌其用不故能畴合四海以为一家而夷貉万国皆以时朝服致绩【或作续】而莫敢効增【或作増】免【此言夷貉万国皆以朝服致贡而不敢辄增亦不敢免法言曰被我纯绩带我金犀此之谓也】闻者传译来归其义【又其逺者】莫能易其俗移其教【孟子所谓用夏变夷未闻变于夷者也】故其威立而不犯流逺而不废此素皇内帝【或作耑】之法【帝者天号王者人称皇者天人之总美大之名谓之素皇内帝则又其至者也盖至人神矣由是而在下则圣外王之道也由是而在上则素皇内帝之法也】成鸠之所枋以超等【枋柄也】世世不可夺者也功日益月长故能与天地存久此所以与神明体【或作礼】正之术也不待士史【或作女】苍颉作书故后世莫能云其咎【士李官也太古无法而治不立十史不造书契而至德同使由之者不能知知之者不能名尚何议其咎也哉传曰苍颉作书鬼神夜哭天雨粟方是之时至德衰矣】未闻不与道德究【究下或有谓字】而能以为善者也厐子曰如是古今之道同邪鹖冠子曰古者亦我而使之久众者亦我而使之众耳何比异哉彼类善则万世不忘【类犹聚也】道恶则祸及其身尚【或作有】奚怪焉厐子曰以今之事观古之道舟车相通衣服同采言语相知画地守之不能相犯殊君异长不能相使逆言过耳兵甲相李【或作履　李如李官之李李者治也】百父母子且【或作其　案一本且作旦】未易领【或作顷　言父母暨子至百不易领矣】方若所言未有离中国之正也【离附也言以上所云方若畴合四海以为一家之言似违中国之正逺矣】丘第之业【第里第也】域【或作或】不出着【着土著也】居不连垝【毁墙曰垝】而曰成鸠氏周阖四海为一家夷貉【夷貉或作第却】万国莫不来朝其果情【一本情下有可字一本情作成】乎【此言邱里之间其业之异如此又况四海夷貉之逺乎】鹖冠子曰虎【或作唐】狼杀【或作救】人【或作下】乌苍从上【乌乌鸟也苍苍蝇也】螾蛾【一作蚁】从下聚之六者异类然同时俱至者何也所欲同也由是观之有人之名则同人之情耳何故不可乎【此言四海之情同以为一家无不可者】天度数之而行在一不少在万不众同如林木积如仓粟斗石以陈升委无失也【委亦米之数也传曰少曰委多曰积其数未详闻也礼云出入三积】列【或作削】地分民亦尚一也耳【或无耳字】百父【或作交】母子何能增减殊君异长又何出入若能正一万国同极德至【至下或有制字】四海又奚足阖也厐子曰果必信然隂阳消散三百六十日各反【或作及】其故天地局局【或作】奚足以疑【局局挟貎孟子所谓天之髙也星辰之逺也茍求其故千歳之日至可坐而致也】圣人髙大内揣深浅逺近之理【或作异】使鬼神一失【一失失其奥也此言圣人烛理有以窥之】不复息矣【运而不停】与【或作为】天地相蔽【蔽天地而不耻】至今尚在以钲面达行【疑】宜乎哉成鸠之万八千歳也【夫道者天地之母缩而修身伸以治国皆可以长久此广成子之所以千二百年而成鸠氏之所以万八千歳也故曰广成子之谓天矣又曰成鸠氏天故莫能増其髙尊其灵】得此道者何辩谁氏所用之国而天下利耳【用之则是安辩谁何】
　　泰鸿第十
　　泰一者【泰一天皇大帝也】执大同之制【制或作利　泰一无所不同故曰执大同之制楚人忘弓未能忘楚孔子曰惜哉其未大也】调泰鸿之气【泰一含元气者故曰调泰鸿之气鸿防元气也泰鸿元气之始也】正神明之位者也【南华所谓天尊地卑神明之位】故九皇受傅【受教于傅】以索其然之所生傅谓之得天之解【或作天然之解　不与法缚不求法脱】傅谓之得天地之所始【生天生地】傅谓之道得道之常【不妄曰常】傅谓之圣人圣人之道与神明相得故曰道德【德者得此者也】郄始穷初【郄者开也有初然后有始列子曰太易者未见气也太初者气之始也太始者形之始也太素者质之始也太一至矣其地盖处太易太素之间故曰郄始穷初　案一本注末多一之字误】得齐之所出【帝出乎震齐乎巽而太一者郄始穷初得齐之所出故能北辨面南与万物相见　案一本北作比又注末相见下又一字疑衍文】九皇殊制而政莫不効焉故曰泰一【泰一者无适而非一也故九皇殊制而不能二也　案一本也下有焉字误】泰皇问泰一曰天地人事三者孰急【泰皇盖九皇之长也】泰一曰爱精养神内端者所以希天【内直者与天为徒】天也者神明之所根也醇化四时陶埏无形【埏和土也】刻镂未萌【木曰刻金曰镂凡此亦皆自然也夫岂物刻而雕之】离文【或作父】将【或作特】然者也【离华离也天道造始而地事终之故其言如此】地者承天之演备载以宁者也吾将告汝神明之极天地人事三者复一也立置臣义【此将从体起用和同天人之际使之无间故先建立君臣之义】所谓四则【四则即上所云傅谓之得天之解傅谓之得天地之所始傅谓之得道之常傅谓之圣人】散以八风【东方曰明庶风西方曰阊阖风西南曰凉风东北曰融风之类散谓散上四则他皆放此】揆以六合【揆言总之六合之内也】事以四时写以八极【写言放之八极之外也】照以三光牧【或作收】以刑德调以五音正以六律分以度数表以五色改以二气【亭之以温凉毒之以寒暑】致以南北【南北谓日】齐以晦望【晦望谓月】受以明厯【厯谓日月星辰盖四则至矣而其道无乎不在在此为此在彼为彼故八风得以散六合得以揆四时得以事八极得以写三光得以照五音得以调六律得以正刑德得以牧度数得以分五色得以表二气得以改南北得以致晦望得以齐明厯得以受然则道之所在于彼乎于此乎其亦无所不在乎故曰天地人事三者复一也】日信出信入南北有极度之稽也【此申致以南北之义冬至日在牵牛夏至日在东井其长短有度】月信死信生进退有常数之稽也【此申齐以晦望之义三五而盈三五而阙其损益有数】列星不乱其行代而【或作以】不干位之稽也【此申受以明歴之义五位二十八舍各有常次】天明三以定一【义见下文】则万物莫不至矣【或作以】三时生长一时煞刑四时而定天地尽矣【此言方其生长则三不后于一方其投刑则一不后于三以明三极之道莫知其孰急也】夫物之始也倾倾【或作鸿鸿　倾倾未正之貎】至其有也録録【未能拔于常流之中故曰録録】至其成形端端王王【端端倾倾之反王王録録之反】勿【或作物】损勿益幼少随足【各随其性而足无于事老】以从师俗【仰以从于师俯以从于俗】毋易天生毋散天朴自若则清动之则浊【人心譬如槃水莫动则平不挠则清防风过之则不可以得水形之正矣】神圣践承翼之位【承翼之位盖天位也前后曰承左右曰翼也】以与神皇合德【五精之帝谓之神后则神皇盖昊天也】按图正端以至无【或作天】极两治【或作祭】四致【两治上下察也四致普徧四方也】闲以止【或作上】息【随縁越感无所不周如上所谓可谓至矣然而动息则静语息则嘿岂常离此寂然之地哉】归时离气以成万业【离附也取譬言之借如五精之指其道各徧五方而太昊司春少昊司秋者所以归时离气以成万业也】一来一徃视衡低仰【彼来此徃而低仰视车之衡所以同乎人也礼曰国君绥视大夫衡视又曰执天子之器则上衡国君则平衡大夫绥之或曰衡如权衡之衡衡之低仰应物而已何所容其心哉】五官六府分之有道无钩无绳浑沌不分【曲者不以钩直者不以绳而浑沌全矣故曰擢六律塞师旷之耳散五采胶离朱之目毁絶钩绳俪工倕之指而天下人始舍其朴矣】大象不成事无经法精神相薄乃伤百族【此明浑沌之不可判也盖伪生真死而浑沌判矣则精神相战百族为之不宁南华曰上倍日月之明下烁山川之神盖谓是乎】偷气相【或为祖】时后功可立【盗隂阳之和以载其形而还以相时】先定其利待物自至【不迎】素次以法物至辄合法者天地之正器也用法不正德不成【所谓乱天之经逆物之情天弗成】上圣者与天地接【句】结六【或作交】连而不解者也【六连六合也老子曰善结者无防约而不可解】是故有道南面执政以卫神明左右前后静侍【或无侍字】中央【此言君无为也而臣亦无为也　案一本无也字】开源流洋【洋若今海之有洋也】精防徃来倾倾绳绳【或作鸿鸿防防　倾倾侧貎绳绳正貎　案鸿鸿一本作鸿鶁误】内持以维外纽以纲【或作经】行以理埶【或作执】纪以终始同一殊职【聨之使同统之使一】立为明官五范【五范五音也义见下文】四时各以类相从昧【或作味】生色【春夏之华发于冬】音声相衡【衡平也】东方者万物立止焉【或作东方生物图揭立止焉　止犹植也】故调以徴南方者万物华羽焉故调以羽西方者万物成章焉故调以商北方者万物録臧焉故调以角【征属南方而今此言于东方者盖言以调东方而已非谓分配东方也下皆放此】中央者太一之位【北极天地之中而其一明者太一之座】百神仰制焉故调以宫道以为先【夫道至矣而更推以为先记曰夫礼必本于太一分而为天地转而为隂阳】举载神明华天上【或作华物天上　疑此乐章之名盖若皇华折也】本出黄钟所始为东方万物唯隆以木华物天下尽木也使居东方主春以火照物天下尽火也使居南方主夏以金割物天下尽金也使居西方主秋以水沉物天下尽水也使居北方主冬上为大都天下尽土也使居中央守地天下尽人也以天子为正【此言太一司天而分任五方又以天子治之】调其气【调其五行之气木蕴金清之类】和其味【和其五行之味水咸火苦之类】听其声【火蕉金杀之类】正其形【木圆土方之类】迭徃观今【或作令】故业可循【或作修】也【天下一致来不异古徃不异今却而观之则其业可循近迭篇曰师未发轫而兵可迭也盖前却曰迭　案兵可迭也一本无也字】首尾易面【或作白春夏先秋冬后其方各有向焉何可易也】地理离经【天之首尾易向则地理亦失其经】夺爱令乱【夺其所欲而乱盖天序易于上地理离于下则人其有不乱者乎】上灭天文理不可知【天文灭矣地理安可知也故曰文理相明者也】神明失【或作夫　案失一本又作矣】从【或作徒】文【或作父】理者相明者也色味者相度者也藻华者相成者也【对质曰藻对实曰华藻文也藻如草之藻华如木之华】众者我而众之故可以一范请也【请如请益之请盖众者自我而千万则其一之亦在我矣请以一范无不可者】顺爱之政殊类相【或作未】通【列子曰虎之与人异类而媚养己者顺也】逆爱之政同类相亡【传曰焉知父子不为豺狼】故圣人立天为父建地为母范【或作危】者非务使云必同知一期【或作明】以使一人也泛错之天地之间而人人被其和【或作人被其和　此言圣人盖知一期以使一人而惟是心马汜错之天地之间而人人被其和也非务使之必同故曰一人之情千万人之情是也】和也者无形而有味者也【和者道也盖道无形而有味】同和者仁也【与道同和】相容【或作密】者义也【与道相宻者义也盖不道则义不能容不义则道不能容】仁义者所乐同【或作自】名【或作召】也能同【或作因】所乐无形内政【此言能同仁义之乐则政法虽有而真空内之盖所谓真空者无不碍有故也　案真空之真一本作贞字】故圣知神方调于无形而物莫不从天受藻华以为神明之根者也【天受道之英华以生神明列子曰清轻者上为天重浊者下为地】地受时【或作得】以为万物原者也【地者受天之时以产万物】神圣详【或作祥】理【或无详理二字作庠恶　深契于理】恶离制命之柄【制命之柄或无离字老子所谓鱼不可脱于渊利器不可以示人】敛散华精以慰地责【或作贵】天者也【此言神圣契理而有以制命则虀粉万物而不为戾虽以慰地责天可也昔者老子上毁五帝通及三皇而西域之学有喝佛骂祖者岂近是乎】调味章色正声以定天地人事三者毕此矣【其道如上所谓则天地人事岂有出于此乎】
　　泰録第十一
　　入论泰鸿之内出观神明之外定制泰一之衷【衷之言中也无所出入为定】以为物稽【入而论泰鸿之内出而观神明之外定而制泰一之衷使物取稽焉】天有九鸿【拾遗记曰望三壶如聚米视八鸿若萦带説者以为八鸿八方之名鸿鸿大也然则九鸿盖九方欤】地有九州【此即邹子所谓九州盖非禹别者也】泰一之道九皇之傅请成于泰始之末【泰一之道至矣故上篇云九皇受傅以索其然之所生而今此又言其傅尝请成于泰始盖非泰始莫足以知焉其曰末者言顺下风而请也】见不【或无不字】详事于名理之外【此言才见其事之略而已更当要其防归故下文云】范无形尝无味以要名理之所防范者味之正也【范者形也正如覆怨其正之正盖形受养于味者也】味者气之父母也【气不足补之以精精不足补之以味】精【或作清】防者天地之始【或作所治】也【言形言味而又言此者盖将要名理之所防又当致此三者也】不【或无不字】见形脔而天下归美焉【脔肉也】名尸神明者大道是【或作正】也夫错行合意扶义本仁【或作收】积顺之所成先圣之所生也行其道者有其名为其事者有其功【此言仁义之治故行其道者有其名为其事者有其功若夫圣人无名神人无功乗于道徳而游乎万物之上财岂局于仁义之域哉故下文云】故天地成于元【或作无】气万物乗于天地【元气太虚也太虚含天地天地含万物故其言如此】神圣乗【或作秉】于道德【南华所谓无赀无誉一龙一蛇者也】以究其理【或云万物乗于圣秉于道德以救其圣神以究天地万物之理】若上圣皇天者先圣之所倚威立有命也【尧舜三代诰命未尝不称天者盖以倚威立命而已若夫致治之自则岂可以取赖于天哉是在我者也此纣之矫诬上帝而无益于乱故下文云】故致治之自在己者也招髙者髙招庳者庳【此言治之污隆顾我所以招之如何未有囿于管晏之卑而可以招尧舜之髙者也】故成形而不变者度也未离已而在彼者狎沤也【如狎沤者心动于内则沤鸟舞而不下此未离已而在彼者也】陈体立节万世不易天地之位也分物纪【或作他】名文圣明别神圣之齐也【齐如齐量之齐】法天居地去方错圆【或作督　方以智则滞圆而神则通】神圣之鉴也象说名物【拟之者象也议之者说也】成功遂事隐彰不相离【神圣之教不即不离而至妙之所防者更麤至髙之所适者反下隐显岂相离哉】神圣之教也【天一位地一位圣人参于两间以齐齐之而以彼鉴此以此教彼则天下之理得矣然后万物各遂其生故下文云】故流分而神生【流分谓水也天一生水其于物为精精聚而后神从之】动登而明生【动登谓火也地二生火其于物为神神防而后识从之】明见而形成形成而功存故文者所以分物也理者所以纪【或作地】名也天地者同事而异域者也【天域于上地域于下】无规圆者天之文也无矩方者地之理也天循文以动地循理以作者也二端【或作圣端】者神之法也【神明之法如是而已】神圣之人后【或作命】先天地而尊者也后天地生然知天地之始先天地亡然知天地之终道包之故能知度之【其道围乎天地之外故知能知之义能度之】尊重焉故能改动【或无动字】之【拔隂阳移寒暑】敏【或作数亦或作案此注原缺一字】明焉故能制断之精神者物之贵大者也【精神之外皆其绪余土苴者也】内圣者【或作圣内】精神之原也【外王者皆其绪余土苴则内圣者精神之原也】莫贵焉故靡不仰制焉制者所以卫精擢神致气也【精欲啬神欲养气欲专故其辞如此擢者秀拔之辞】幽则不泄简【或作闻】则不烦不烦则精明达【明太用则昬精太用则竭】故能役贤能使神明【无为也故能用天下而有余】百化随而变终始从而豫【豫暇豫也】神明者积精微全粹之所成也圣道神方【或作万】要之极也【要其防归至于此而极矣】帝制神化治之期也【至矣尽矣不可以有加矣】故师【或无师字】为君而学为臣【教者为君学者为臣】上贤为天子次贤为三公髙为诸侯【髙者以为诸侯】易姓而王不以祖【或作礼】籍为君者欲同一善之安也【尧授舜舜授禹用此道也】彼天地动作于胸中然后事成于外万物出入焉然后【或作然同】生物无害【圣人心外无法而气合于神神合于无天地之大万物之多动作出入反在于胸中则事岂有不成物岂有不利哉】闿阖四时引移隂阳怨没澂物【疑】天下以为自然【百姓谓我自然是也】此神圣之所以絶众也【子贡曰仲尼天也不可阶而升也】圣原神文有验而不可见者也【有情有性无为无形】故过人可见絶人未逺也【南华曰南行者至于郢北靣而不见冥山是何也则去之逺矣】神明所以类合者也故神明锢结其纮【纮者取譬于冠而锢结云者以明无危堕之患也】类类生成用一不穷【或作用不穷一　所谓仲尼神明也小以成小大以成大至于山川鸟兽草木裕如也】影则随形响则【或作明】应声故形声者天地之师也【随而应之故曰师也】四时之功隂阳不能独为也圣王者不失本末故神明终始焉【辅相导隂阳终始四时之功】卒令八风三光之变经【或作纒】气不常之故孰不诏请【或作绪】都【或作邵】理焉【都之为言总也读如都鄙之都此言人保圣人故隂阳失和诏而请之使总理焉虽然大乱之本实始于此此庚桑楚所以不释于老耼之言故下文云】故神灵威明上变光【老耼所谓上悖日月之明】疾徐缓急中动气【老耼所谓中堕四时之施】煞伤毁祸下在地【或作征下在地　老耼所谓下烁山川之精】故天地隂阳之受命取象于神明之効既已见矣【其効如上所谓亦已见矣虽然岂遂可以无圣人之治哉故下文云】天者气之所总出也【所谓虹霓也霜露也风雨也积气之成乎天者也】地者理之必然【或作理然之必】也【无可无不可者天道也地道则取必焉】故圣人者出之于天【其道常出于天】收之于地【不肯出于地也】在天地若隂阳【或无阳字】者杜燥湿以法义与时迁焉【或无焉字若隂者以法义杜燥若阳者以法义杜湿度万云神湿则天不生水形燥则地不生火】二者圣人【或无人字】存则治亡则乱者天失其文地失其理也以是【或作文】知先灵【先灵先王之灵】王百神者上德执大道凡此者物之长也及【或作乃】至乎祖籍之世代继之君身虽不贤然南面称寡犹不果亡者其能受教乎有道之士者也不然而能守宗庙存国家者未之有也














　　鹖冠子卷中
<子部,杂家类,杂学之属,鹖冠子>
　　钦定四库全书
　　鹖冠子卷下
　　宋　陆佃　解
　　世兵第十二
　　道有度数故神明可交【或作効】也【易曰始作八卦以通神明之德】物有相胜故水火可用也东西南北故形名可信也【有方矣然后形名著焉】五帝在前三王在后上德已衰矣兵知俱起黄帝百战【百战之数未尽闻也盖与炎帝战于阪泉之野三与蚩尤战于涿鹿之野七十二此其大畧也】蚩尤七十二【或云无二字】尧伐有唐【传云尧佐帝挚受封于唐二十而登帝位今此云尧伐有唐未详闻也伐或作代】禹服【或作伐】有苗天不变其常地不易其则隂阳不乱其气生死不俛其位三光不改其用神明不徙其法【善用兵者其道如此　案用兵一本作用法非】得失不两张成败不两立所谓贤不肖者古今一也君子不惰真【案一本作贞】人不怠【怠然后懈懈然后惰故君子言惰真人言怠礼云三日不怠三月不懈】无见久贫贱则据简之伊尹酒保【保佣保也】太公屠牛【传曰太公少贫卖浆值天凉屠牛卖肉值天热而肉败】管子作革【或作草】百里奚官奴【百里奚虞人也虞亡晋主辱之以媵穆姬而饭牛于秦岂此所谓官奴者乎】海内荒乱立为世师莫不天地善谋日月不息乃成四时精习象神【南华曰鐻成见者惊犹鬼神岂谓是乎】孰谓能之【言非不学而能也】素成其用先知其故【所谓始乎故长乎性成乎命】汤能以七十里放桀武王以百里伐纣知一不烦【知一则简】千方万曲所杂齐同【防之有元故不能异也】胜道不一【制胜之道夫岂一端而已】知者计全【战必胜攻必取】明将不倍时而弃利勇士不怯法而灭名欲逾至德之美者其虑不与俗同【徇俗则病佣欲逾至德之美难矣】欲验九天之髙者行不径【或作经】请【安可以问涂而至也九天具见鸿烈直经盖若南方曰朱天北方曰天中央曰钧天之类】是以忠臣不先其身而后其君寒心孤立悬命将军野战则国民罢城守则食人灼骸【或作火体　易子而食析骸而炊】计失其国削主困为天下持国计者可以无详乎固有过计有尝【或作赏】试【尝试失之疏遇计失之细事贵取中而已明此所当审也】是以曹沬为鲁将与齐三战而亡地千里使曹子计不顾后刎颈而死则不免为败军擒将曹子以为败军擒将非勇也国削民灭非智也身死君危非忠也夫死人之事者【案一本无者字】不能续人之夀故退与鲁君计桓公合诸侯曹子以一劔之任刦桓公墠位之上顔色不变辞气不悖三战之所亡一旦而反天下震动四邻惊骇名传后世扶杖于小愧者大功不成故曹子去忿悁之心立终身之功弃细忿之愧立累世之名故曹子为知时鲁君为知人剧辛为燕将与赵战军败剧辛自刭燕以失五城自贼以为祸门身死以危其君名实俱灭是谓失此不还人之计也【言其计画无后之尔　案注无字下疑有脱误】非过材之防也【此言贤者诚重其死虽然曹沬之事适遭管仲不欲愈一小快而以齐信于诸故能成其名也若夫李陵之降欲以报汉而卒族妻母陇西之士用为耻焉则沬之刦致岂可以为常哉矧又霸者之事也至于正徳之人诚信素明则将无与鲁地而诛沬矣何足贵乎】夫得道者务无大失凡人者务有小善小善积则【案一本无则字】多恶欲多恶则不积德不积则多难【或云多恶则多难无则不下五字】多难则浊浊则无知多欲则不博不博则多忧多忧则浊浊则无知欲恶者知之所昏也夫强不能者僇之其言辱【案一本此六字误作注又一本无之其言辱四字】是剧辛能絶而燕王不知人也昔善战者举兵相从陈以五行战以五音指天之极与神同方类类生成用一不穷明者为法微道是行齐过进退【齐不过也】参之天地出实触虚【吴奔东南亚夫使备西北盖知此矣】禽将破军发如镞【或作鍭】矢动如雷霆暴疾虚殷若壊墙【殷壊声也】执急节短【孙子兵法曰其执险其节短】用不缦缦避我所死就吾所生趋吾所时援【或作授】吾所胜故士不折北兵不困穷得此道者驱用市人乗流以逝【或作游】与道翺翔翺翔授取锢据【或作豫】坚守呼吸镇【一作推或作损】移【镇不移也】与时更为一先一后音律相奏【或作奉】一右一左道无不可受数于天定位于地成名于人彼时之至安可复还【或作复还至　复反复也还回还也】安可控搏【控引也搏持也复还言不可御控搏言不可止】天地不倚错以待能度数相使隂阳相攻死生相摄气威相灭虚实相因得失浮【或作得失相浮】县【浮县言无定也】兵以势胜【兵法曰如转圆石于千仞之山者势也】时不常使蚤晩绌赢反相殖生变化无穷何可胜言水激则旱矢激则逺精神回薄振荡相转迟速有命【有命一作言息又作止息】必中三五合散消息孰识其时至人遗物【遗物或作不遗】独【或作动】与道俱纵驱委命与时徃来盛衰死生孰识其期俨然至湛孰知其尤祸乎福之所倚福乎祸之所伏祸与福如纠纆【此言祸福相为表里埶如索绹纆索也三合曰纠　案埶一本作执】浑沌错纷其状若一交解形状孰知其则芴芒无貎【貎或为根】唯圣人而后决其意【或作能决其意】斡流迁徙固无休息【小休曰息】终则有始孰知其极一目之罗不可以得雀【太疏故也】笼中之鸟空窥不出【太密故也】众人唯唯安定祸福忧喜聚门吉凶同域【庆者在堂吊者在门】失反为得成反为败吴大兵强夫差以困越栖防稽勾践霸世达人大观乃见其可【可或作苛】椭枋一术奚足以游【椭读如隋銎之隋枋读如方銎之方夫天下之事百出要以百变应之而今隋方一术则岂足游于变通之防哉】徃古来今事孰无邮【邮置邮也行者过之而已故事之过者为邮】舜有不孝尧有不慈文王桎梏管仲拘囚坱轧□垠【□垠或作葬云】孰得之【此言大钧播物坱轧无垠皆在炉之内孰得之】至得无私泛泛乎若不系之舟【任之而已】能者以济不能者以覆天不可与谋地不可与虑圣人捐物从理与舍众人域域【域域浅狭之貎】廹于嗜欲小知立趋好恶自惧夸者死权自贵矜容【一本自矜容下云徇名终身谋奈无列士以下两句诗曰垂带悸兮是也】列士徇名贪夫徇财【以身逐物曰徇】至博不给【给或作结　统之无要则虽博乃更不给何则至道常约故也】知时何羞【不愧不怍】不肖繋【繋或作敷】俗贤争于时【知也者争之器也名也者相轧也】细故□蒯【蒯犹芥也□芥刺鲠也一本□作衣蒯作葪】奚足以疑事成欲得又奚足夸【此言如意与不无足欣戚】千言万説卒赏谓何【此言理尽于上而彼之繁言虽累千万犹当赏此】勾践不官【勾践尝臣于吴】二国不定文王不幽【幽于羑理】武王不正【或作武王不执正】管仲不羞辱名不与大贤功不得与三王钲面备矣【案一本得与二字缺】
　　备知第十三
　　天髙而可知地大而可宰万物安之人情安取伯夷叔齐能无盗而不能使人不意已【横逆岂可必哉】申徒狄【殷之末世枯槁者也】以为世溷浊不可居故负石自投于河不知水中之乱有逾甚者德之盛山无径迹泽无桥梁不相徃来舟车不通何者其民犹赤子也【老子曰含德之厚比于赤子男曰赤子女曰婴儿】有知者不以相欺役也有力者不以相臣主也是以鸟鹊之巢可俯而窥也麋鹿羣居可从而系也【鸟鹊性猜瞿麋鹿性惊决故比主言之】至世之衰父子相图兄弟相疑【夫父子天性也兄弟天伦也恩信素足非自外至故蹍市人之足则辞以脱悮兄则以妪大亲而已矣今德下衰而至于父子相犹兄弟相瘉者岂其性固异于古也哉盖治之之过也】何者其化薄而出于相以有为也【此言不能相与于无相与相为于无相为故其至此郭象曰夫体天地冥变化者虽手足异任五蔵殊管未尝相与而百节同和斯相与于无相与也未尝相为而表里俱济斯相为于无相为也若乃役其心志以恤手足运其股肱以营五蔵则相营愈笃而内外愈困矣盖知此也】故为者败之治者乱之败则傰【傰党也】乱则阿阿则理废傰则义不立尧传舜以天下故好义者以为尧智其好利者以为尧愚汤武放弑利其子好义者以为无道【此言何谓也若予所学则唯好义者以为有道】而好利之人以为贤为【或无为字】彼世不传贤故有放君君好傰阿故有弑主夫放弑之所加亡国之所在吾未见便乐【或作见其便乐】而安处之者也夫处危以妄安循哀以损乐是故国有无服之丧无军之兵可以先见也是故箕子逃【逃逃祸也非谓逃而去之孔子曰微子去之箕子为之奴】而搏仇牧【宋世家曰南宫万杀涽公于防泽大夫仇牧闻之以兵造公门万搏牧牧齿着门死即其事也】商容拘而蹇叔哭【蹇叔秦臣也穆公袭郑蹇叔哭之】昔之登髙者下人代之防【或作殪防怖也】手足为之汗出【怖故为之汗濡】而上人【或无人字】乃始搏折枝而趋操木【言傍观者为之惊惧而登髙之人虽危莫知焉乃始搏而折枝趋而操木】止之者僇【止之使勿尔者覆受僇焉凡此以况处危忘安而諌者防辱之义】是故天下寒心而人主孤立今世之处侧者皆乱臣也其智足以使主不达其言足以滑政其朋党足以相甯于利害昔汤用伊尹周用太公秦用百里【百里奚也】楚用申麃【申包胥也】齐用管子此数大夫之所以髙世者皆亡国之忠臣所以死也【此言古之人其才一也或以髙世亦或以死者所遇之君异也　案一本髙世下有由字】由是观之非其智能难与也乃其时命者不可及也【此言伊吕申管之才人非莫及也而箕仇之徒卒以杀辱者无其时命故也】唯无如是【无其时命】时有所至而求【或作袁又或作表　有君无臣故虽时有所至而上求焉】时有所至而辞【有臣无君故虽时有所至而下辞焉】命有所至而阖【或作閤　阖犹辞也】命有所至而辟【或作阙　辟犹求也】贤不必得时也不肖不必失命也是故贤者守时而不肖者守命【守命犹委命也】今世非无舜之行也不知尧之故也非无汤武之事也不知伊尹太公之故也费仲恶来得辛纣之利而不知武王之伐之也比干子胥好忠谏而不知其主之煞之也费仲恶来者可谓知心矣而不知事比干子胥者可谓知事矣而不知心圣人者必两备而后能究一世
　　兵政第十四
　　厐子问鹖冠子曰用兵之法天之地之人之赏以劝战罚以必众【或作恐众】五者已图然九夷用之而胜不必者其故何也【得其战矣未得其所以战也故九夷用之而不必胜语曰以书御者不尽马之情此之谓也故曰夫子驰亦驰夫子趋亦趋夫子奔逸絶尘而回瞠若乎其后其近是乎】鹖冠子曰物有生【生犹化也】故金木水火未用而相制【此言前期而胜也】子独不见夫闭关乎立而倚之则妇人揭之【或作易揭之上】仆而措之则不择性而能举其中【句】若操其端则虽选士不能絶地闗尚一身而轻重异之者势使之然也夫以闗言之则物有而势在矣九夷用之而胜不必者其不达物生者也【此言不达事变物化故辄败北素问曰物生之谓化物极之谓变】若达物生者五尚一也耳厐子曰以五为一奈何鹖冠子曰天不能以早为晩地不能以髙为下人不能以男为女赏不能劝不胜任【金帛在前不能使尫者负】罚不能必不【或无不字】可【斧钺在后不能使哑者鸣】厐子曰取功奈何鹖冠子曰天不能使人人不能使天因【或作固】物之然而穷达存焉之二也在权在势在权故生财有过富在势故用兵有过胜财之生也力之于地顺之于天兵之胜也顺之于道合之于人其弗知者以逆为顺以患为利以逆为顺故其财贫以患为利故其兵禽昔之知时者与道证【或作登】弗知者危神明道之所亡【或作斥】神明之败何物可以留其创【留犹止也使创不伸曰留】故曰道乎道乎【或作道道乎】与神明相保乎厐子曰何如而相保鹖冠子曰贤生圣【贤上生圣】圣生道道生法法生神【一隂一阳之谓道制而用之谓之法利用出入民咸用之谓之神】神生明【神下生明】神明者正之末也【偏生闇公生明诚信生神故曰正之末也】末【或无末字】受之本是故相保
　　学问第十五
　　厐子问鹖冠子曰圣人学问服师也【服事也】亦有终始乎抑其拾【或作拾下同　案或作拾拾字疑当作舍】诵记辞阖棺而止乎鹖冠子曰始于初问终于九道若不闻九道之解拾诵记辞阖棺而止以何定乎【此言非独白纷如也虽至阖棺而止尚不足以定之也故所贵乎问学者岂诵説之云乎在于得书之体得言之解】厐子曰何谓九道鹖冠子曰一曰道德二曰隂阳三曰法令四曰天官五曰神征六曰伎艺七曰人情八曰械器九曰处兵厐子曰愿闻九道之事鹖冠子曰道德者操行所以为素也【素如献素之素道德操行之本故曰素也】隂阳者分数所以观气变也【周官保章氏云以星土以云物以十有二歳以十有二风占天地之灾祥】法令者主道治乱国之命也天官者表仪祥兆下之应也【此言学问之序道德已明而隂阳次之隂阳已明而法令次之三者备矣然后可以言治矣天官冢宰是也百官取揆故曰表仪造始而已故曰祥兆此以静唱彼以动和故曰下之应也】神征者风采光景所以序怪也【祭义所谓其气发扬于上为昭明焄蒿凄怆此百物之精也神之着也】伎艺者如胜同任【或为住】所以出无独异也【周官六德则异之以智仁圣义忠和六艺则同之以礼乐射御书数】人情者小大愚知贤不肖雄俊豪英相万也械器者假乗焉【或作马】世用国备也处兵者威柄所持立不败【或作取】之地也九道形心谓之有灵【形着见也】后能见变而命之【物至能名或曰竒见异闻为变列子曰大禹行而见之伯益知而名之盖此类也】因其所为而定之若心无形灵【或作虚】辞【或有传字】虽搏捆【捆犹叩防也】不知所之彼心为主【或作至】则内将使外内无巧验【精不足以揆道麤不足以验物】近则不及逺则不至厐子曰【或有曾闻字】礼乐仁义忠信愿闻其合之于数鹖冠子曰所谓礼者不犯者也所谓乐者无菑【或作蔷】者也所谓仁者同好者也所谓义者同恶者也所谓忠者久愈亲者也所谓信者无二响者也圣人以此六者【或无者字】卦世得失逆顺之经【卦犹卜也】夫离道非数不可以【原缺二字】绪端不要元法不可以心体【犹刳也南华曰堕其肢体黜其聪明又曰夫道覆载天地君子不可以不刳心焉】表术【或无表字】里原【术如术业之术原如原道之原】虽浅不穷中虚外博虽博必虚厐子再拜曰有问戒哉虽毋如是冥【或无冥字】材乃健弗学孰能此天下至道而世主废之何哉鹖冠子曰不提生于弗器【器故提之】贱生于无所用中河失船一壶千金【壶瓠也佩之可以济渉南人谓之腰舟】贵贱无常时使物然常知善善昭缪不易一揆至今不知善善故有身死国亡絶祀灭宗细人犹然不能保夀义则自况【此言细人且尔也况于己乎其义当以自况】
　　世贤第十六
　　卓襄王问厐暖曰夫君人者亦有为其国乎【卓当为悼此赵悼襄王也盖赵孝成王卒子偃立是为悼襄王襄王三年厐暖将攻燕擒其将剧辛】厐暖曰王独不闻俞跗之为医乎已成必治鬼神避之楚王临朝为随兵故若尧之任人也不用亲戚而必使能其治病也不任所爱必使旧医【语曰老医少卜盖老医更病多矣尧故使之】楚王闻传暮在身【盖病也】必待俞跗【俞跗盖非楚人此亦寓言传曰上古之时医有俞跗治病不以汤液体洒镵石桥引案机毒熨而割皮解肌诀胍结筋搦髓脑浣肠胃练精易形此虽已成所以必治而鬼神避之也】卓襄王曰善厐暖曰王其忘乎昔伊尹医殷太公医周武王百里医秦申麃医郢【郢荆所都】原季医晋【国语曰晋文公使原季为卿】范蠡医越管仲医齐而五国霸其善一也然道不同数卓襄王曰愿闻其数暖曰王独不闻魏文侯之问扁鹊耶【扁鹊勃海鄚人也姓秦氏名越人】曰子昆弟三人其孰最善为医扁鹊曰长兄最善中兄次之扁鹊最为下魏文侯曰可得闻耶扁鹊曰长兄于病视神未有形而除之【此神医也为之于未有周官疾医之职以五气五声五色视其死生两之以九窍之变参之以九蔵之动夫昧于在神而以五气五声五色视其死生更以参两验之亦已麤矣然周官言此而已者盖中材之法也岐跗岂世有哉】故名不出于家【名在门内而已老子曰太上下知有之其次亲之誉之】中兄治病其在毫毛【此明医也治之于末乱所谓造形而悟者也】故名不出于闾【其闾里知之矣】若扁鹊者镵血脉投毒药副肌肤间而名出闻于诸侯【其所能愈麤其所闻愈逺】魏文侯曰善使管子行医术以扁鹊之道桓公几能成其霸乎【管仲匡救桓公常在其细故能以其君霸盖桓公实怒少姬南袭蔡管仲因而伐楚责包茅不入贡于周室桓公实北征山戎而管仲因而令燕修召公之政方是之时诸候莫或知焉此其治毫毛者也】凡此者不病病【一本少一病字　至于病而治之不亦晩乎疾甚曰病】治之无名【或作治无名】使【或作便】之无形【夫病之形名著矣然后使医此桓侯之所以免也】至功之成其【或作六】下谓之自然【针艾之功无所欣赖故其昧者谓之自然推之于治此击壤之民所以不知尧舜之力也】故良医化之拙医败之虽幸不死创伸股维【维牵挛也】卓襄王曰善寡人虽不能无创孰能加秋毫寡人之上哉【庶几管仲者出焉】
　　天权第十七
　　挈天地而能【或无能字】游者【南华所谓旁日月挟宇宙者类此】谓之还【或作环又或作绎】名【常住真际而不逐于名】而不还于名之人【区区外慕逐物丧已常为造化负之而走岂能挈天地而游哉】明照光照不能照已之明是也【离朱方昼拭皆百歩之外明烛须眉而不能近视其睫则逐物不反灵于人者虽明照如月光照如日而不能照己之明何足怪哉】独化终始随能序致独立宇宙无封【无畛域也】谓之皇天地【列子汤问于夏革曰四海之外奚有革曰犹齐州也东行至营人民犹是也问营之东复犹营也西行至豳人民犹是也问豳之西复犹豳也】浮悬天地之明【四时之运转移日月势若浮悬】委命相鬲谓之时【且然无间谓之命四时之运委之而已然而木敷金敛火炎水列譬如耳目鼻口皆有所用不能相通】通而鬲谓之道【道故有塞有通】连万物领天地【天地下有建报重九明五字】合膊【膊一作搏或为宇宙二字】同根命曰宇宙【阖天之谓宇辟宇之谓宙二者相须而立故曰合膊同根】知宇故无不容也【有实而无乎处者宇也知宇故无不容】知宙故无不足也【有乎长而无本者宙也知宙故无不足】知德【德或作隐】故无不安也【知德故所遇于地者不择而安之】知道故无不听也【知道故所受于天者不辞而听之】知物故无不然也【因其所然而然之万物莫不然也】知一而不知道故未能里也【不能视已之明故曰未能里也】昔行不知所如徃而求者则必惑【列子亡羊者曰岐之中又有岐焉吾不知所之是以反也心都子曰大道以多岐丧羊学者以多方丧生】索所不知求之象者则必弗得【象者意之筌蹄夫索所不知求之筌蹄而不知求之言意之表岂足以得其粹哉轮人曰公之所读是古人之糟粕已寻绎鹖冠子之意盖将发防解惑使人致一而求道于言意之表故有此言而下文云】故人者莫不蔽于其所不见鬲于其所不闻塞于其所不开诎于其所不能制于其所不胜世俗之众笼乎此五也而不通此未见而有形【危机虽未兆见而理已有焉】故曰有无军之兵有无服之丧人之轻死生之故也人之轻安危之故也【以故是以知之】夫蚊防坠乎千仞之谿【注谷曰谿】乃始翺翔而成其容【容或作客　成其翺翔之容髙飞曰翺布翼不动曰翔】牛马坠焉【一本作马误】碎【碎或作鉢】而无形由是观之则大者不便重者创深【此言贵髙之蹶其患大矣老子曰奈何万乗之主而以身轻天下　案蹶一本作】兵者渉死而取生陵危而取安是故言而然道而当【当或作富又一作道奠富　言而然然后道而当道犹行也】故一蚋肤不寐至旦半糠入目四方弗治所谓蔽者岂必障于帷隐于帷薄哉【细曰□麤曰薄】周平弗见之谓蔽【昔齐人有欲金者清旦之市攫人之金以为取金之时徒见金不见人盖嗜欲之乱人心如此岂必四周有物障之也哉】故病视而目弗见疾听而耳弗闻防【或无防字】故知能与其所闻见俱尽【句】鬲【鬲或作髙】故奠务行事与其任力俱终【句】塞故四发上统【上统或作上纥】而不续【原缺二字】而消亡夫道者必有应而后至【后至一作后合至观之于易见矣】事者必有德而后成夫德知事之所成成之所得而后曰我能成之成无为【成之于无为】得无来【得之于无来夫德至矣故妙须心解而君不能得之臣子不能献之父则得之在我而已其来岂有自哉　案心解下一本无而字】详【详或作脺】察其道何由然哉迷徃以观今是以知其未能彼【案一本无彼字】立表而望者不惑按法而割者不疑固言有以希之也夫望而无表割无法其惑之属耶所谓惑者非无日月之明四时之序星辰之行也因乎反兹而【兹而一作慈西】之惑也【所谓惑者反之而已岂必无也哉列子云天地四方水火寒暑无不倒错者盖类是也】惑故疾视愈乱惇而易方【疾视即上所谓病视四方故书曰譬彼病目见空中华盖空本无华由妄见故惇犹笃也易方南华所谓天地四方易位是也盖疾视至于天地四方易位则其病之笃者也非独目视昏华而已】兵有符而道有验【盖弗迷者然后见之】备必豫具虑必蚤定【否则惑矣】下因地利制以五行左木右金前火后水中土营军陈士不失其宜五度既正【左木右金前火后水中土是也】无事不举招摇在上【招摇斗之柄端主指者】缮者作下【礼云行前朱雀而后武左青龙而右白虎招摇在上急缮其怒即此是也缮犹继也盖兵一鼓作气再而衰三而竭故善战者常无其怒使再不至于衰三不至于竭此黄帝之所以百战而兵不败也】取法于天四时求【或作生】象【四时求象犹言求象四时也】春用苍龙夏用赤鸟秋用白虎冬用武天地已得何物不可宰理之所居谓之地神之所形谓之天知天故能一举而四致并起而独【或作税】成鸟乗随随蜚垂【或作輭未详】故昔善讨者非以求利【一作求胜】将以明数【一作明胜】昔善战者非以求胜将以明胜独不见夫隐者乎【或有及字】设使知之其知之者屈已知之矣若其弗知者虽师而説尚不晓也【隐者韬潜故其难知如此此善战者所以必至于明胜也】悲乎夫蔽象鬲塞之人未败而崩未死而禽设兵取国武之美也不动取国文之华【或为归】也士益武人不益文【二句其实一也变文是以不同】一者【或作甚】寡爱【武事刻惨失之少恩】不可胜论耳者可以听调声而不能为调声目者可以视异形而不能为异形口者可以道神明而不能为神明【凡此以明师匠能与人规矩而不能与人巧也故下文云】故先王之服师术者呼往【迷者不反呼之使勿徃也】发防【南华曰防夫子之发吾覆则吾无以见天地之大全】释约解刺【约如绳约之约刺如针刺之刺】达昏开明而且知焉故能説适计险【说止息也适如徃也】歴越逾俗轶伦越等知略之见遗跋众人【或作久】求【或作未】絶绍逺难之在前者能当之难之在后者能章之【章如彰往察来之章】要领天下而无疏【疏之为言失也】则【或作明】逺乎敌国之制【不为敌人所制】战胜攻取之道应物而不穷以一宰万而不总【提要而已如每事而总之焉得力而给诸】类类生之耀【或作翟】名之所在【朝廷耀名之所在也传曰争名者于朝争利者于市】究贤【或作则】能之变极萧楯之元【元或作无　萧萧斧也干谓之楯萧以戮人楯以卫已知此则知兵矣戎之字从戈从甲盖兵之道如此而已】谓之无方之传【究变极无则适乎变通之防矣南华曰今蕲行周于鲁是犹推舟于陆也劳而无功彼未知夫无方之传应物而不穷者也】着乎无封之宇【或作博】制事内不能究其形者【或无者字】用兵外不能充其功【不得于内斯不可成于外矣】彼兵者有天有人有地【天时地利人和】兵极人【尽兵之事则人道得矣】人极【或作蔽】地【人极乃地】地极天【地极乃天】天有胜【天时故有胜】地有维【地利故有维】人有成【人和故有成】故善用兵者慎【子之所慎者战】以天胜以地维以人成三者【案一本作王者】明白何设不可图所谓天者非以无验有胜【天事窈冥无所用质然而不可胜也】非以日势之长而万物之所受服者邪【日势五行休王孤虚之属】彼天生【或作士】物而不物者其原隂阳也四时生长收藏而不失序者【南华曰春夏先秋冬后神明之序也】其权音也【触于角章于商之属】音在乎不可传者其功英也【其功以非糟粕故不可传也】故所肄学兵必先天权陈以五行战以五音左倍宫角右挟商羽【句】征君为随【征在其后】以【或作转】无素之众【犹羣也韩信曰信非得素拊循士大夫所谓敺市人而战之也其势非制死地人自为战宁尚得而用之乎盖知此矣】陆【或作陛】溺溺人【陆溺陆沈也盖以竒用兵其隂谋赤地能兴风波】故能徃来窦决【不水能致风波则彼虽如川之流可使之竭也荀子曰厌其源开其窦江湖可竭】独金而不连【偏任金德隆于杀伐不以四行连而辅之故其如下所云】絶道之纪【或作絶】乱天之文干音之谓违【或作达】物之情天之不纲【或作细】其咎燥【或作惨】凶【燥凶凶旱也四时之和不成故其咎凶旱老子曰必有凶年盖言是也】欲无乱逆谨司天英天英【或无下天英二字】各失三军无实夫不英而实孰有其物【言无是也凡物之生英而不实者有矣未有不英而实者也】常圣博【原缺二字】古今复一日者天地之所待而阖耳【或作耳目　此言真圣三万歳而成纯则天地与我为一矣五行不能宰五音不能制虽遗隂阳可也茍为不在此域则岂能废隂阳之术哉故下文云】故天权神曲五音术兵逸言曰【天权神曲五音术兵逸言疑若兵法一书之名】章以祸福【祸福上或有斯字】若合符节凡事者生于虑成于务失于惊
　　能天第十八
　　原圣心之作【句】情隐防而后【或作以】起【情如情天地之情言圣人尽天下之情然后应物】散无方而求【或作永】监焉【道中庸故求监焉】轶眇而后无【轶如轶伦之轶言圣人超天下之理然后忘物】抗澂幽而思谨焉【道中庸故思谨焉】截六际而不绞【情隐防而求监轶眇而思谨此道之所以大而不荡小而不廹也故能截六际而不绞六际六合也绞者廹切之辞截言以此为界盖六合之外圣人存而不论六合之内圣人论而不议】观乎孰莫【或作暮　孰莫犹无何也】听乎无罔极乎无系论乎窈冥湛不乱纷故能絶尘埃而立乎太清徃无与俱【独徃】来无与偕【独来】希备寡属【食于茍简之田故云希备游于寂寞之乡故云寡属】孤而不伴【未尝设对　案一本作设封非】所以无疵【澡雪之至　案疵一本作疪】保【或作□】然独至【保犹安也所谓不行而至者是】传未有之将然【见于未萌】领无首之即次【和而不召　案召一本作唱】度十五而用事【或作度十十耑肝事徃来】量徃来【或作力】而废兴【巳徃者废方来者兴】因动静而结生【元作笙　结犹实也生犹华也】能天地而举措【能天能地】自然形也不可改也竒耦数也不可增减也成败兆也非而长也【而女也长如长民之长】故其得道以立者地能立之其得道以仆【或作邳】者地弗能立也其得道以安者地能安之其得道以危者地弗能安也其得道以生者天能生之其得道以死者天弗能生也其得道以【案一本无以字】存者天能存之其得道以亡者天弗能存也彼安危势也存亡理也何可责于天道鬼神奚与【直而推之曲而任之自安自危自存自亡天道岂容有责而鬼神亦奚与哉】一者【或作曰】德之贤也【未离乎数】圣者贤之爱也【爱犹慕也】道者圣之所吏也【吏犹任也】至之所得也【不离于真谓之至人故道者圣人之所吏至人之所得也　案真一作贞】以至【或作圣】图【或作国】弗能载名弗能举口不可以致其意貎不可以立其状若道之象门戸是也【道犹言也】贤不肖愚知由焉出入而弗异也道者开物者也【能使之由而已】非齐物者也【不能序之】故圣道也道非圣也【夫圣人者道之主也故圣道也而道非圣也】道者通物者也圣者序物者也是以有先王之道而无道之先王【此申圣道也道非圣也之义】故圣人者后天地而生而知天地之始先天地而亡而知天地之终力不若天地而知天地之任气不若隂阳而能为之经不若万物多而能为之正不若众美丽而能举善指过焉不若道德富而能为之崇【易曰崇髙莫大乎富贵髙者贵也崇者富也】不若神明照而能为之主【或作王】不若鬼神潜而能着其灵不若金石固而能烧其劲不若方圆治【或作活】而能陈其形昔之得道以立至今不迁者四时太山是也其得道以危至今不可安者苓【或作芩】峦堙【或作甄】谿【苓如零落之零堙塞也】橐木降风【橐萚落之萚降下也】是也其得道以生至今不亡者日月星辰是也其得道以亡至今不可存者苓叶遇霜朝露遭日是也故圣人者取之于势而弗索于察势者其专而在已者也察【按一本作蔡非】者其散而之物者也物乎物芬芬份份【离乱之貎】孰不从一出【皆出于一】至一易【至一而易】故定审于人观变于物口者所以抒心诚意也或不能俞受【或作爱】究暁【俞之言然受听受也】其所谓或过其实故行异者相非道异者相戾诐辞者革【或作庠】物者也【诐辞盖若告子之类告子外义圣人无之故曰革物者也】圣人知其所离淫辞者因物者也【淫辞盖若墨子之类墨子兼爱圣人有之故曰因物者也】圣人知其所合诈辞者沮物者也【诈犹邪也】圣人知其所饰【又从而为之辞】遁辞者请物者也【夷之曰命之矣】圣人知其所极【极犹穷也】正辞者物者也【不诐不淫不邪不遁谓之正辞】圣人知其所立立者能効【或作郊】其所可知也莫能道其所不及【防妙之防意不能到况于言乎】明谕【或为论】外内后能定人【表里俱通而后可以印证】一在而不可见道在而不可专切譬于渊其深不测凌凌乎泳澹波而不竭【涵泳溢流莫之能竭】彼虽至人能以练其精神修其耳目整饰其身【或作饰其身体】若【或作与】合符节小大曲制无所遗失逺近邪【或作干】直无所不及是以徳万人者谓之俊徳千人者谓之豪徳百人者谓之英故圣者言之凡也【一本凡也下云而察人圣者之功也此所以虚传章文显能未立上下异奏贤不如尊卑之术也合百家为圣人故曰言之凡也凡者统要之辞】
　　武灵王第十九
　　武灵王问厐焕【或作暖】曰【武灵赵武灵也厐焕盖暖之兄】寡人闻飞语流传曰百战而胜非善之善者也不战而胜善之善者也愿闻其解厐焕曰工者贵无与争【工犹善也】故大上用计谋其次因人事其下战克用计谋者荧惑敌国之主使变更淫【或作謡】俗【使为淫俗所移】哆恭防恣而无圣人之数爱人而与无功而爵未劳而赏喜则释罪怒则妄杀法民【或作居】而自慎【或作填　刑民而自以为慎】少人而自至【狭人而自以为至】繁无用嗜【或作蓍】龟占【专任卜筮而已】髙义下【或作不】合意内之人所谓因人事者结币帛用货财闭近人之复其口【以赂买其近臣使顺其口】使其所谓是者尽非也所谓非者尽是也离【或作虽】君之际用忠臣之路【离之言间】所谓战克者其国已素破兵从而攻之因句践用此【或作因阳用此无句践二字】而吴国亡楚用此而陈蔡举【灵王八年使弃疾灭陈十年使弃疾定蔡因为陈蔡】三家用此而智氏亡【或作残　三家晋韩魏也】韩用此而东分【晋顷公十二年韩宣子与赵魏共分祁氏羊舌氏十县东分其谓是乎】今世之言兵也皆强大者必胜小弱者必灭是则小国之君无覇王者而万乗之主无破亡也昔夏广而汤狭殷大而周小越弱而吴强此所谓不战【或作能一】而胜善之善者也此隂经之法【隂经黄帝之书也】夜行之道天武之类也今或僵尸百万流血千里而胜未决也以为功计之每已不若是故圣人昭然独思【或作得恩】忻然独喜若夫耳闻金鼓之声而希功目见旌旗【或作祀祺】之色而希陈手握兵刃之枋而希战【枋柄也】出进合鬬而希胜是襄主之所破亡也武灵慨然叹曰存亡在身微乎哉福之所生寡人闻此日月有以自观昔克徳者不诡命得【案一本无得字】要者其言不众











　　鹖冠子卷下
